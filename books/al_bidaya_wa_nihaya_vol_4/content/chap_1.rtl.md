<span class="arabic-text">(بسم الله الرَّحْمَنِ الرَّحِيمِ)</span>

## سال سوم ہجری کے واقعات

### غزوہ ذی امر

سال سوم ہجری کے آغاز میں غزوہ نجد وقوع پذیر ہوا جسے غزوہ ذی امر بھی کہا جاتا ہے۔ ابن اسحٰق کہتے ہیں کہ جب نبی کریمﷺ غزوہ سویق سے واپس مدینے تشریف لائے تو آپﷺ نے وہاں ماہ ذالحجہ کم و بیش پورا گزارا جس کے بعد آپﷺ غزوہ نجد کے ارادے سے غطفان کی طرف تشریف لے گئے۔ اسی غزوہ نجد کو جیسا کہ ابھی بیان کیا گیا غزوہ ذی امر بھی کہا جاتا ہے۔

ابن ہشام کہتے ہیں کہ اس غزوے کے لیے روانگی کے وقت آنحضرتﷺ نے مدینے کی نیابت عثمان بن عفان رضی اللہ عنہ
کے سپرد فرمائی تھی۔

ابن اسحٰق بیان کرتے ہیں کہ اس موقع پر آنحضرتﷺ نے نجد میں ماہ صفر پورا گزارا تھا۔ تاہم وہاں کفار سے مقابلے کی
نوبت نہیں آئی۔

واقدی کہتے ہیں کہ آنحضرتﷺ کو اطلاع ملی تھی کہ غطفان اور بنی ثعلبہ بن محارب کا ایک بہت بڑا گروہ جنگ کرنے
کے لیے نجد کی طرف آرہا ہے اسی لیے آپﷺ ان سے مقابلے کے لیے روز پنجشنبہ جب کہ ماہ ربیع الاول ۳ ہجری کے دس دن گزر چکے تھے حضرت عثمان رضی اللہ عنہ کو مدینے میں اپنا نائب مقرر کر کے خود ہی وہاں سے نجد کی طرف روانہ ہو گئے تھے ۔اس معرکے کے لیے آپ گیارہ روز مدینے سے باہر رہے جہاں چار سو پچاس صحابہ رضی اللہ عنہم بھی آپﷺ کے ہمرکاب تھے۔ آپﷺ مدینے سے روانہ ہو کر ان پہاڑوں کے اوپر سے گزرے اور آگے بڑھ کر پانی کے قریب اس علاقے میں ٹھہرے جسے عرب کے لوگ "ذوامر" کہتے تھے۔ وہاں پہنچتے ہی زور کی بارش آ گئی جس سے آپ کا تمام لباس بھیگ گیا، چنانچہ آپﷺ نے اپنے اور اپنے ہمراہیوں کے کپڑے خشک ہونے تک وہیں درختوں کے سائے میں قیام فرمایا۔ البتہ آپﷺ نے وہاں شب بسری کے لیے ایک الگ درخت کا انتخاب فرمایا۔ واقدی مزید بیان کرتے ہیں کہ اُدھر مشرکین کو وہاں کے قیام کی اطلاع ملی تو انہوں نے باہم مشورہ کر کے اپنے ایک بہادر نوجوان کو جسے غورث بن حارث یا دمثور بن حارث کہا جاتا تھا آپ کی قیام گاہ کی طرف روانہ کیا اور اس سے قسم لے لی کہ وہ آپ کو قتل کیے
بغیر نہیں لوٹے گا۔ چنانچہ وہ بارش کا فائدہ اٹھاتے ہوئے جب کہ آسمان پر امڈی ہوئی گھٹا کی وجہ سے ہر طرف گھپ اندھیرا چھایا ہوا تھا آپ کے پڑاؤ پر پہنچا اور عرب کے کھوجیوں کی طرح کسی نہ کسی طرح آپﷺ کے سرہانے پہنچ گیا۔ آہٹ سے آپ کی آنکھ کھل گئی لیکن وہ فوراً تلوار تول کر بولا: اے محمدﷺ! اب بتاؤ تمہیں میرے ہاتھ سے کون بجا سکتا ہے؟ آپﷺ نے فرمایا: "اللہ" اسی وقت جبریلؑ نے جو اللہ تعالیٰ کی طرف سے آپ کی حفاظت پر مامور تھے اس کے ہاتھ سے تلوار چھین کر آپ کو دے دی جس کے بعد آپﷺ نے
اس کی تلوار کھڑے ہو کر اسے دکھائی اور فرمایا: "اب تو بتا کہ تجھے میرے ہاتھ سے کون بچا سکتا ہے؟“۔ اس نے کہا: "کوئی نہیں" پھر دوسری ہی سانس میں بولا:

"اور میں **<span class="arabic-text">اَشْهَدُ أَنْ لَّا إِلهَ إِلَّا اللهُ وَاَشْهَدُ اَنَّ مُحَمَّدًا رَّسُولُ اللهِ</span>**، اور قسم کھاتا ہوں کہ ابد تک (دشمنوں کی) کوئی جماعت آپ کا مقابلہ نہیں کر سکتی۔

اتنے میں آپ کے صحابہ رضی اللہ عنہم آپ کی طرف دوڑ کر آئے اور پوچھنے لگے : "یا رسول اللہ (ﷺ) کیا ہوا ؟ آپﷺ نے
فرمایا: '' تم اس طویل القامت آدمی کو دیکھتے ہو؟ یہ میرے سینے پر سوار ہو کر میرا سر کاٹنا چاہتا تھا لیکن اب اللہ کی وحدانیت اور میری نبوت کا اقرار کر کے داخل اسلام ہوگیا ہے اور یہ بھی کہتا ہے کہ یہ خود تو کیا مشرکین کی کوئی جماعت میرے مقابلے میں نہیں آئے گی نیز یہ کہتا ہے کہ یہ اپنی قوم کو واپس جا کر اسلام لانے کی دعوت دے گا۔ واقدی کہتے ہیں کہ اس موقع پر یہ آیت نازل ہوئی تھی :

﴿ يَا أَيُّهَا الَّذِينَ آمَنُوا اذْكُرُوا نِعْمَةَ اللهِ عَلَيْكُم . الخ

بیہقی کہتے ہیں کہ اس قسم کا ایک اور واقعہ بھی جسے "غزوہ ذات الرقاع" کہا جاتا ہے آنحضرتﷺ کو پیش آیا تھا لیکن تاریخ میں ان دونوں واقعات کو ایک ہی جگہ جمع کر دیا گیا ہے۔

اگر یہ دونوں غزوات جن میں یکے بعد دیگرے غورث بن حارث کا ذکر کیا گیا ہے ایک ہی ہوتے تو پھر غورث بن حارث کا ذکر دوسرے غزوے میں کیوں آتا جب کہ وہ آپﷺ کے دست مبارک پر بیعت کر کے پہلے ہی مسلمان ہوگیا تھا اور اس نے ہمیشہ کے لیے آپﷺ کے قتل سے ہاتھ اٹھانے کی قسم کھائی تھی؟۔ واللہ اعلم (مؤلف)

### غزوة فرع

ابن اسحٰق کہتے ہیں کہ غزوہ ذی امر کی مہم سے فراغت کے بعد آنحضرتﷺ نے مدینے میں ماہ ربیع الاول کم و بیش پورا
گزارنے کے بعد ایک روز پھر مشرکین قریش کی جستجو کا قصد فرمایا۔ ابن ہشام کہتے ہیں کہ اس موقع پر آپﷺ نے مدینے میں اپنی نیابت کے لیے ابن ام مکتوم کا تقرر فرمایا۔ ابن اسحٰق کہتے ہیں کہ مدینے سے روانہ ہو کر آپﷺ نجران تک جو حجاز میں فرح کے قریب معدنی علاقہ ہے تشریف لے گئے اور دس روز مدینے سے باہر رہے۔ واللہ اعلم

**<u>بنی قینقاع کے یہودیوں کی مدینے میں اطلاع:</u>**

واقدی کا خیال ہے کہ ہجرت کے دو سال بعد جب کہ ماہ شوال نصف گزر چکا تھا سنیچر کے روز آنحضرتﷺ پر مندرجہ
ذیل آیت نازل ہوئی اور اس میں جن لوگوں کا ذکر ہے ان سے مراد بنی قینقاع کے یہودی تھے۔

كَمَثَلِ الَّذِيْنَ مِنْ قَبْلِهِمْ قَرِيْبًا ذَاقُوا وَ بَالَ أَمْرِهِمْ وَلَهُمْ عَذَابٌ أَلِيمٌ ﴾

ابن اسحٰق کہتے ہیں کہ اس آیت میں اللہ تعالیٰ نے آنحضرتﷺ کو بنی قینقاع کے یہودیوں سے جنگ کا حکم دیا تھا۔ ابن
اسحٰق مزید کہتے ہیں کہ اس آیت کے نزول سے قبل آپ کو مدینے میں قیام پذیر بنی قینقاع کے یہودیوں کی خفیہ حرکات اور ان کی سازشوں کی اطلاع مل چکی تھی لیکن آپﷺ نے اس آیت کے نزول کے بعد ان کے خلاف کارروائی کا قطعی فیصلہ فرمایا۔ چنا نچہ آپﷺ نے انہیں انہی کے بازار میں جمع کر کے ان سے یوں خطاب فرمایا:

"اے گروہ یہود! تم مشرکین قریش کے حال سے عبرت پکڑو جنہیں اللہ تعالیٰ نے ان کے غرور کی سزا دی ہے اور
تمہارے نبی مرسل (حضرت موسیٰ علیہ السلام) کے ذریعہ خدانے (میری نبوت کے بارے میں) جو تمہیں خبر دی ہے اس کے مطابق داخل اسلام ہو جاؤ اور اس کے حکم پر عمل کرو۔

آپ کی زبان مبارک سے یہ کلمات سن کر بنی قینقاع کے یہودی یک زبان ہو کر بولے:

"اے محمد (ﷺ) آپ اپنی قوم قریش پر (جنگ بدر میں) غلبہ حاصل کر کے مغرور نہ ہوں کیونکہ وہ لوگ تو حرب و ضرب کی ابجد سے بھی واقف نہیں ہیں لیکن اگر آپ نے ہم سے مقابلے کا ارادہ کیا تو آپ کو جنگ میں ہماری مہارت اور
شجاعت دیکھ کر ہماری مردانگی کا پتہ چل جائے گا"۔

ابن اسحٰق کہتے ہیں کہ ان سے یزید بن ثابت کے غلام نے سعید بن جبیر، عکرمہ اور ابن عباس رضی اللہ عنھما کے حوالے سے بیان کیا کہ مندرجہ ذیل آیات بھی بنی قینقاع کے بارے میں نازل ہوئی تھیں:

1۔  (قُلْ لِلَّذِينَ كَفَرُوْا سَتُغْلَبُوْنَ..... الخ)

2۔ قد كان لکم آية فی فئتين التقتا..... الخ)

ابن اسحٰق بیان کرتے ہیں کہ ان سے عاصم بن تمر بن قتادہ نے بیان کیا کہ بی قینقاع یہودیوں نے ان پہلے لوگوں میں سے
تھے جنہوں نے اس عہد نامے کی خلاف ورزی کی تھی جو آنحضرتﷺ نے ہجرت کے بعد مدینے کے غیر مسلم قبائل سے کیا تھا نیز یہی وہ لوگ تھے جنہوں نے بدر واحد کی لڑائیوں کے موقع پر نہ صرف یہ کہ معاہدے کے مطابق آپ کا ساتھ نہیں دیا تھا بلکہ آپ کی مخالفت میں پیش پیش تھے۔

ابن ہشام کہتے ہیں کہ ان سے عبداللہ بن جعفر (بن عبد الرحمٰن) بن مسور بن مخرمہ نے ابی عون کے حوالے سے بیان کیا کہ
عرب کی کوئی عورت حلب سے بنی قینقاع کے بازار میں بطور کنیز لائی گئی تھی اور لوگ اسے خریدنے کے لیے وہاں جمع ہو گئے تھے لیکن وہ عورت اپنے منہ پر نقاب ڈالے ہوئے تھی جس سے ظاہر ہوتا تھا کہ کنیز نہیں ہے اور نہ فروخت ہونا چاہتی ہے مگر ایک شخص نے اس کے پیچھے آکر اس کا نقاب اس طرح کھینچا کہ نہ صرف اس کے بال بلکہ کمر تک برہنہ ہوگئی اور لوگ قہقہے مار کر ہنسنے لگے، یہ دیکھ کرکسی مسلمان نے اس عورت کی کم کا کپڑا نیچے کر دیا اور اس شخص کو تنبیہ بھی کی۔ وہ شخص یہودی تھا اس نے غصے میں آ کر اس مسلمان کو قتل کر دیا جس کے بعد مسلمان اور یہودی مستقل طور پر ایک دوسرے کے دشمن ہو گئے۔ واللہ اعلم

البتہ جیسا کہ اوپر بیان کیا گیا جب آنحضرتﷺ نے بنی قینقاع کے یہودیوں کو مخاطب کر کے انہیں حسب معاہدہ مسلمانوں کے ساتھ صلح صفائی سے رہنے اور داخل اسلام ہونے کے لیے کہا تو انہوں نے جواب میں جو کچھ کہا وہ سطور بالا میں درج کیا جا چکا ہے لیکن جب آپﷺ نے ان کے اس ناشائستہ جواب پر مسلمانوں کو ان کے محاصرے کا حکم دیا تو عبداللہ بن ابی سلول جو درحقیقت ان یہودیوں کا سر گردہ اور منافقین میں سر فہرست تھا۔ آنحضرتﷺ کی خدمت میں حاضر ہوا اور نہایت عاجزانہ طور پر مسلمانوں اور ان یہودیوں دونوں کا خیر خواہ بن کر آپ سے ان یہودیوں کو معاف فرما دینے کی درخواست کی۔ اسی طرح عبداللہ بن صامت نے بھی جو بنی عوف میں سے تھے لیکن عبداللہ بن ابی کی طرح بنی قینقاع کے حلیف تھے آپﷺ سے ان کی سفارش کی اور عرض کیا کہ اس معاہدے کی رو سے جو آپﷺ نے مدینے کے مسلمانوں اور یہود و نصاری کے درمیان ہمیشہ باہم مصالحت کے لیے
کرایا ہے اب بھی فریقین میں مصالحت کرانے کے خدا کے نزدیک بھی پابند ہیں لہذا یہودیوں کی گذشتہ حرکات سے چشم پوشی فرما کر ان میں مصالحت کرا دیجیے۔ تاہم مذکورہ بالا اسناد کی رو سے مندرجہ بالا آیات اس موقع پر نازل ہوئی تھیں:

يَا أَيُّهَا الَّذِينَ آمَنُوا لَا تَتَّخِذُوا الْيَهُودَ وَالنَّصَارَى۔۔۔ الخ

ان آیات میں بالترتیب عبداللہ بن ابی اور عبادہ بن صامت کی طرف صاف صاف اشارات کیے گئے ہیں جن کا تفصیلی ذکر
ان آیات کے ضمن میں ہم اپنی کتاب تفسیر میں پیش کریں گے ان شاءاللہ۔ (مؤلف)

### زید بن حارثہ رضی اللہ عنہ کی غزواتی مہم

اس مہم پر زید بن حارثہ رضی اللہ عنہ کو مدینے میں اس اطلاع کے بعد بھیجا گیا تھا کہ قریش مکہ کا ایک قافلہ ابوسفیان یا صفوان کی سرکردگی میں زر نقد اور تجارتی مال سے لدا پھندا شام سے مکے واپس آتے ہوئے مدینے کے قریب ہو کر گزرے گا۔

یونس بکیر اور ابن اسحٰق کے حوالے سے بیان کرتے ہیں کہ یہ واقعہ بدر کے چھے ماہ بعد کا ذکر ہے ابن اسحٰق یہ بھی بیان کرتے ہیں کہ اس زمانے میں یعنی واقعہ بدر کے بعد سے قریش مکہ کے تجارتی قافلے اہل مدینہ کے خوف سے اس راستے کے بجائے عراق کے راستے سے شام آتے جاتے تھے اور اس راستے میں ان کی رہنمائی بکیر بن وائل کے ایک شخص فرات بن حیان جو بنی سہم کا حلیف تھا کیا کرتا تھا لیکن اب کے مدینے میں اطلاع آئی تھی کہ اہل مکہ کا ایک قافلہ ابوسفیان یا صفوان کی سرکردگی میں جیسا کہ اوپر
بیان کیا گیا پہلے ہی کے جانے پہچانے راستے کافی مال و زر لے کر عنقریب گزرنے والا ہے۔

چونکہ یہ راستہ واقعہ بدر کے بعد سے اہل مکہ کے تجارتی اور دوسرے قافلوں کے لیے اہل مدینہ کی طرف سے کسی ممکنہ اندیشے  کے پیش نظر ممنوعہ قرار دیا جا چکا تھا، اس لیے رسول اللہﷺ نے زید بن حارثہ کو اس قافلے کی روک ٹوک کے لیے روانہ فرمایا تھا۔ اس کی ایک اور بڑی وجہ یہ تھی کہ اس قافلے کے مدینے کے قریب سے ہو کر گزرنے کی خبر وہاں نعیم ابن مسعود کے ذریعہ پہنچی تھی۔
اس نے یہ بھی بتایا تھا کہ اس وقت وہ قافلہ بنی نضیر میں ٹھہر کر داد عیش دے رہا ہے۔ الغرض جب یہ قافلہ مدینے کے قریب سے اپنی دانست میں چپکے چپکے اہل مدینہ کی بے خبری میں گزرنے لگا تو زید بن حارثہ رضی اللہ عنہ اچانک اپنے ساتھیوں کو لے کر اس پر بجلی کی طرح ٹوٹ پڑے اور اس کا مال ضبط کر کے آنحضرتﷺ کی خدمت میں پیش کر دیا گیا۔ راوی کا بیان ہے کہ اس قافلے میں اتنا مال تھا
کہ اس کا خمس ہی اندازاً بیسں ہزار دینار نکالا جسے نکال کر باقی مال حصہ رسد اس مہم میں شامل افراد میں بطور مال غنیمت تقسیم کر دیا گیا۔ اس مہم میں قافلے کے دو آدمی گرفتار ہوئے تھے۔ ان کے علاوہ فرات بن حیان بھی تھا جو اس دفعہ بھی اس تجارتی قافلے کی رہنمائی کر رہا تھا۔ باقی لوگ بیچ کر نکل گئے تھے۔ فرات بن حیان گرفتار ہو کر مدینے آیا تو وہاں آکر مسلمان ہو گیا۔ واقدی کے بقول یہ واقعہ ہجرت کے اٹھائیس ماہ بعد کا ہے۔

ابن جریر کہتے ہیں کہ اسی سال ماہ ربیع الاول میں ام کلثوم بنت رسول اللہﷺ کا عقد حضرت عثمان رضی اللہ عنہ سے ہوا لیکن ان کی رخصتی ماہ جمادی الآخر میں ہوئی تھی۔

### مقتل کعب بن اشرف

کعب بن اشرف کا آبائی تعلق بنی طے سے تھا لیکن ان دنوں وہ بنی نیہان کا ایک فرد سمجھا جاتا تھا جب کہ اس کی ماں بنی تفسیرمیں سے تھی ۔ اس کے بارے میں ابن اسحٰق، بخاری اور بیہقی نے بنی نضیر کے حالات کے ضمن میں جو روایات پیش کی ہیں انہیں متفقہ طور پر صحیح تسلیم کیا گیا ہے۔

بنی نضیر کا قصہ واقعہ احد کے بعد کا قصہ ہے اور اس کا تعلق حرمت شراب سے ہے جس کا تفصیلی ذکر ہم ان شاءاللہ آئندہ صفحات میں حسب موقع کریں گے۔ جہاں تک کعب بن اشرف یہودی کا تعلق ہے اس کے بارے میں اوپر بتایا جا چکا ہے کہ وہ آبائی لحاظ سے بنی طے سے تعلق رکھتا تھا لیکن جن دنوں کا یہ ذکر ہے وہ بنی تیہان کا ایک فرد سمجھا جاتا تھا لیکن چونکہ اس کی ماں بنی نضیرمیں سے تھی اس لیے بنی نضیر میں اس کی آمدورفت اکثر رہتی تھی۔

بخاری کعب بن اشرف کے قتل کا ذکر کرتے ہوئے بتاتے ہیں کہ ان سے علی بن عبداللہ اور سفیان نے بیان کیا کہ ان میں
سے کعب بن اشرف یہودی سے نمٹنے کی ذمہ داری کون لیتا ہے کیونکہ وہ خدا اور اس کے رسول کا بہت بڑا دشمن ہے اور آپ کو اذیت پر اذیت پہنچائے جا رہا ہے۔ آپ کی زبانِ مبارک سے یہ سن کر محمد بن مسلمہ نے عرض کیا: یا رسول الله(ﷺ) اگر وہ کسی طرح اپنی سازشوں اور شرارتوں سے باز نہ آئے تو کیا اسے قتل کر دیا جائے؟ محمد بن مسلمہ کے اس سوال کے جواب میں آپﷺ نے "ہاں" فرمایا تو محمد بن مسلمہ کعب بن اشرف کی تاک میں لگ گئے۔

کہا جاتا ہے کہ غزوہ ذی امر کے بعد بنی نضیر کے قریب قریب سب لوگ مسلمان ہو گئے تھے لیکن کعب بن اشرف شراب کی حرمت کا حکم آنے کے بعد بھی بنی نضیر میں جاکر شراب نوشن کرتا اور انھیں مسلمانوں کے خلاف اکساتا رہتا تھا وہ کئی بار مکے بھی گیا اور وہاں جاکر ابولہب کے علاوہ صرف ان لوگوں کے پاس قیام کرتا جو مسلمانوں کے سخت خلاف تھے بلکہ بعض مسلم خواتین کے مکانوں پر بھی ان کی اجازت کے بغیر قیام کرتا اور وہیں رات گزار دیتا۔ اس کی ان قبیح حرکات سے مدینے کے مسلمان سخت مشتعل
تھے۔ چنانچہ ایک روز محمد بن مسلمہ شب کے وقت ایک دو مسلمانوں کو ساتھ لے کر قبیلہ بنی نضیر میں پہنچے۔ انہیں معلوم تھا کہ کعب بن اشرف کہاں ٹھہرا ہوا ہے۔ لہذا انہوں نے سیدھے جاکر اسی مکان پر دستک دی۔ صاحب خانہ باہر نکلا تو محمد بن مسلمہ کی یاد نے اس سے کہا کہ انہیں کعب سے علیحدگی میں کچھ کہنا ہے، چونکہ بنی نضیر کو مدینے کے مسلمانوں کی طرف سے اب کسی قسم کا خدشہ نہیں تھا اس
لیے اس نے کعب کو باہر بھیج دیا۔ محمد بن مسلمہ رضی اللہ عنہ اسے ساتھ لے کر اپنے ہمراہیوں کی معیت میں پہاڑی علاقے کی طرف کچھ دور نکل گئے اور کعب بن اشرف سے اتمام حجت کے لیے کہا کہ "وہ اپنی خلاف اسلام حرکات سے باز آ جائے"۔ کعب بولا: بس تم مجھے یہی کہنے یہاں تک لائے تھے؟ اس کے بعد اس نے طیش میں آکر اسلام اور پیغمبر اسلام پر سب و شتم کی بوچھار کر دی۔ چونکہ اب محمد بن مسلمہ رضی اللہ عنہ کا پیمانہ صبر لبریز ہو چکا تھا لہذا انہوں نے اسے تلوار کے ایک ہی وار میں جہنم رسید کر دیا۔

بیہقی اور بخاریؒ نے بیان کیا ہے کہ بنی نضیر میں واقعہ اُحد کے بعد بھی جب کہ شراب حرام ہو چکی تھی شراب کشید کی جاتی اور پی جاتی تھی بلکہ ایسے ہی ایک موقع پر وہاں ایک مسلمان کو قتل بھی کر دیا گیا تھا۔ واللہ اعلم

ہم بنی نضیر کے مزید تفصیلی حالات آگے چل کر ان شاءاللہ حسب موقع بیان کریں گے۔ اس کے علاوہ واقعہ بدر کے بعد بنی قینقاع کے کچھ مزید حالات اوس کے ہاتھوں کعب بن اشرف کے قتل اور واقعہ احد کے بعد خزرج کے ہاتھوں مقتل ابی رافع یہودی تاجر اہل حجاز، بنی قریظہ کے یہودیوں کے واقعات یوم احزاب اور غزوہ خندق کا ذکر بھی ہم ان شاءاللہ آگے چل کر حسب موقع کریں گے۔

### غزوہ أحد

احد کی وجہ تسمیہ عموماً یہ بیان کی جاتی ہے کہ جس پہاڑی علاقے میں یہ پہاڑ واقع ہے وہاں دوسرے پہاڑوں کے درمیان یہ اپنی جگہ یکہ و تنہا سب سے الگ اور ممتاز نظر آتا ہے۔ اس لیے اسے اس علاقے کے لوگ "احد" کہتے تھے لیکن بعد میں یہ سارا پہاڑی علاقہ اسی نام سے مشہور ہو گیا۔

غزوۂ احد اسی علاقے میں ہجرت کے تیسرے سال ماہ شوال میں وقوع پذیر ہوا تھا۔ یہ بیان زہریؒ، قتادہؒ، موسیٰ بن عقبہؒ، محمد بن اسحٰق اور مالک کا ہے لیکن ابن اسحٰق نے اس کا وقوع خاص طور پر نصف شوال بتایا ہے اور قتادہؒ اس میں ماہ شوال کے دس دن گزر جانے کے علاوہ سنیچر کے دن کی تخصیص بھی کرتے ہیں۔ مالکؒ اس کا آغاز طلوع سحر کے فوراً بعد بتاتے ہوئے مندرجہ ذیل آیات کے نزول کا وقت بھی بتاتے ہیں۔ اللہ تعالیٰ جل شانہٗ نے بھی ارشاد فرمایا:

(وَإِذْ غَدَوْتَ مِنْ اَهْلِكَ تُبَرِّئُ الْمُؤْمِنِينَ۔۔۔۔۔۔الخ)

مندرجہ بالا آیات کے ساتھ یہ آیت بھی اسی وقت نازل ہوئی:

(مَا كَانَ اللَّهُ لِيَدْرَ الْمُؤْمِنِينَ۔۔۔۔ الخ)

یہاں ہم نے اس ذکر کو مختصراً پیش کیا ہے۔ تاہم اسے ہم نے اپنی کتاب التفسیر میں اللہ تعالیٰ کے فضل و کرم کو بالتفصیل
بیان کیا ہے۔ (مؤلف)

بہرکیف یہاں ہم غزوہ اُحد کے بارے میں محمد بن اسحٰق اور دوسرے علمائے عصر کے علاوہ محمد ابن مسلم زہری، محمد بن یحییٰ بن حبان، عاصم بن عمر بن قتادہ، حسین بن عبدالرحمٰن بن عمرو ابن سعد بن معاذ وغیرہم کے بیانات کا خلاصہ پیش کرتے ہیں جو درج ذیل ہے۔

غزوہ بدر میں قریش مکہ کے سرداروں اور اس کے نتیجے میں ان کے اہل خاندان پر جو کچھ حادثہ گزرا تھا وہ اس کے زخم ابھی تک چاٹ رہے تھے کہ ان کے اس تجارتی قافلے پر جو ابو سفیان اور صفوان کی سربراہی میں شام سے لوٹ رہا تھا اور جس کا ذکر سطور بالا میں کیا جا چکا ہے ایک نئی بپتا پڑ گئی جس کی وجہ سے وہ واقعہ بدر سے پہلے کی طرح آپس میں پھر مشورہ کرنے لگے تا کہ وہ مسلمانوں
سے ایک بار پھر دو دو ہاتھ کرکے اپنے گزشتہ نقصانات کا پورا پورا بدلہ چکا سکیں۔ چنانچہ وہ اس کے لیے ایک بڑی مجلس مشاورت کے
بعد جس کا صدرنشین خود ابوسفیان تھا بڑے زور شور سے تیاری میں لگ گئے۔ تاہم یہ بات مسلمانوں سے پوشیدہ نہ رہ سکی کیونکہ نہاں کے ماند آں رازے کز و سا زند محفلہا۔ اس خبر سے مسلمانوں کی تھوڑی بہت پریشانی فطری تھی۔ اسی لیے ان کی تسلی کے لیے رب العزت نے مندرجہ ذیل آیت نازل فرمائی:

(ان الَّذِينَ كَفَرُوا يُنفقون أموالهم ليصدُّوا عَن سَبيل الله الخ)

بہرکیف جیسا کہ مذکورہ بالا راویوں نے بیان کیا ہے قریش مکہ اپنی طرف سے پوری پوری تیاری کر کے آنحضرتﷺ
سے ایک بار پھر جنگ پر آمادہ ہوگئے۔ پہلے ابوسفیان نے نہ صرف ان لوگوں کو جو مذکورہ بالا قافلے میں مسلمانوں کی زد سے بیچ کر کے پہنچ گئے تھے اور ان کے حبشی غلاموں کو مسلمانوں کے خلاف جنگ کے لیے ابھارا بلکہ اپنے مطیع کنانہ واہل تہامہ وغیرہ قبائل کو بھی مسلمانوں کے خلاف جنگ پر آمادہ کرنے کی کوشش کی اور ابو عزہ عمرو بن عبداللہ انھی کو بلا کر اس سے کہا:

"اے ابوعزہ! تم عرب کے ایک قابل قدر مشہور و معروف شاعر ہو کیا تم اپنی شعلہ نوائی سے کنانہ اور اہل تہامہ وغیرہ کے دلوں میں مسلمانوں کے خلاف جنگ کے لیے حرارت نہیں پیدا کر سکتے؟"۔

ابوعزہ بے چارہ ایک عیال دار اور مفلوک الحال شخص تھا جو پہلے بھی قریش مکہ کے بہلانے پھسلانے سے جنگ بدر میں شریک ہوگیا تھا اور اس جنگ میں اسیر ہو کر مدینے جاپہنچا تھا لیکن جب اسے نبی کریمﷺ کے سامنے پیش کیا گیا تو رحمت عالم نے اس کی عیالداری اور افلاس کے پیش نظر اس پر ترس کھا کر اسے کسی فدیہ کے بغیر رہا کرنے کا حکم دے دیا تھا اور وہ ابھی تک آپ کے اس احسان
کو نہ بھولا تھا۔ اس لیے اس نے ابوسفیان کو جواب دیا کہ پہلے تو نبی کریمﷺ نے اس کی عیالداری اور غریبی پر ترس کھا کر اسے چھوڑ دیا تھا لیکن اس دفعہ مسلمان اسے قتل کیے بغیر نہیں چھوڑیں گے اس نے ابوسفیان سے یہ بھی کہا کہ اسے اپنی جان کی تو پرواہ نہ تھی لیکن اگر اسے قتل کر دیا گیا تو اس کے بعد اس کے بال بچوں کا کیا ہوگا۔ اس کے جواب میں ابوسفیان اور صفوان یک زبان ہوکر بولے:

"ارے تم اپنے اہل وعیال کی طرف سے بے فکر رہو۔ ہم ابھی سے ان کے لیے مال و دولت کے انبار لگائے دیتے ہیں
اور اگر تم بفرض محال ہمارا ساتھ دینے میں اپنی جان بھی گنوا بیٹھے تو ہم تمہاری لڑکیوں کو اپنی لڑکیوں کی طرح پالیں گے اور ان کی حفاظت کریں گئے"۔

الغرض صفوان اور ابوسفیان کے بہلانے پھسلانے سے ابوعزہ تہامہ پہنچ کر بنی کنانہ کے سامنے اپنے شعلہ آفریں اشعار سے ان میں مسلمانوں کے خلاف جنگ کی آگ بھڑ کانے لگا۔ اس طرح نافع بن عبد مناف بن وہب بن حذافہ بن جمح بنی مالک بن کنانہ کے لوگوں میں جا کر اپنے شعلہ خیز اشعار سے انہیں مسلمانوں کے خلاف جنگ پر ابھارنے لگا۔

اس کے علاوہ مذکورہ بالا راویوں اور دیگر باخبر لوگوں کے بیانات سے ظاہر ہوتا ہے کہ جبیر بن مطعم نے اپنے حبشی غلام وحشی کو جس نے حبشہ میں دور سے نشانے پر خنجر پھینکنے کی مشق اور اس میں مہارت حاصل کی تھی بلایا اور اس سے کہا:

"اگر تو نے مسلمانوں سے آئندہ جنگ میں محمد (ﷺ) کے چچا حمزہ بن عبدالمطلب اور ساتھ ہی میرے چچا طعیمہ بن
عدی کو قتل کر دیا تو تجھے سارے عرب میں سب سے بڑا نشانہ باز اور بہادر سمجھا جائے گا"۔

مذکورہ بالا اہل علم و خبر راوی مزید بیان کرتے ہیں کہ قریش مکہ کے معززین میں جو لوگ حبشیوں کا ایک بڑے گروہ اور مکمل سامان جنگ کے ساتھ خود قریش کے جوانوں کے گروہ در گروہ لے کر اور انہی میں اہل تہامہ و بنی کنانہ کو ملا کر مکے سے مدینے پر حملہ

آور ہونے کے لیے اُحد کی طرف روانہ ہوئے ان کے نام یہ ہیں:

ابوسفیان بن حرب (قائد لشکر قریش) ابوسفیان کی بیوی ہند بنت عتبہ بن ربیعہ، عکرمہ بن ابوجہل اور اس کی بیوی ام حکیم
بنت حارث بن ہشام بن مغیرہ، حارث بن ہشام اور اس کی بیوی فاطمہ بنت ولید ابن مغیرہ، صفوان بن امیہ اور اس کی بیوی بررہ بنت مسعود بن عمرو بن عمیر ثقفیہ، عمرو بن عاص اور اس کی بیوی ریطہ جنت منبہ بن حجاج۔

ان کے علاوہ بعض مؤرخین نے کچھ اور لوگوں کے نام بھی لکھے میں جو اپنی بیویوں کو ساتھ لے کر مکے سے احد کی طرف روانہ ہوئے تھے۔ وحشی جس کا ذکر اوپر آچکا ہے۔ ابوسفیان کی بیوی ہند کے ساتھ ساتھ تھا اور وہ اسے تمام راستے حضرت حمزہ رضی اللہ عنہ کے قتل کے لیے جوش دلاتی اور بار بار یاد دہانی کراتی آئی تھی جب کہ ابوسفیان اور صفوان وغیرہ اپنے ساتھیوں میں سے ہر شخص کو
جنگ کی ترغیب دیتے اور میدان جنگ سے فرار کے خلاف نصیحت کرتے آئے تھے۔

راوی کہتا ہے کہ قریش کا یہ لشکر مکے سے روانہ ہو کر بڑھتے بڑھتے مدینے کے بالکل سامنے اس وادی کے کنارے آ کر رکا جہاں دو پہاڑی چشمے تھے۔

جب رسول اللہ (ﷺ) کو قریش کے اس لشکر کی آمد اور پڑاؤ کی خبر ملی تو آپﷺ نے اسے نیک فالی فرما کر مسلمانوں سے مزید فرمایا کہ آپﷺ نے ایک خواب دیکھا تھا کہ آپ گائے ذبح کر رہے ہیں آپ کی تلوار کے قبضے میں روشن ترین ہیرا جڑا ہوا ہے اور جب آپﷺ ایک سنگلاخ علاقے طے کر کے آگے بڑھے تو آپ کے سامنے مدینہ تھا۔ اس حدیث کو روایت کرتے ہوئے بخاری و مسلم کے علاوہ جملہ محدثین نے ابی کریب، ابی اسامہ، برید بن عبداللہ بن ابی بردہ، ابی بردہ اور ابی موسیٰ اشعری رضی اللہ عنہم کے حوالے
سے اس کی جملہ تفصیلات بیان کی ہیں اور بتایا ہے کہ آنحضرتﷺ نے یہ خواب بیان فرماتے ہوئے مسلمانوں کو مکے سے اپنی ہجرت سے لے کر مدینے میں اپنی تشریف آوری، پھر جنگ بدر میں اللہ تعالیٰ کی نصرت سے مسلمانوں کی فتح اور آخر میں گائے کو ذبح کرنے اور اپنی تلوار کے قبضے میں بے حد چمک دار ہیرے کی موجودگی اور ایک سنگلاخ علاقے سے گزر کر مدینے کی سرسبز و شاداب
سرزمین میں اپنے داخلے کو رویائے صادقہ کے ذریعہ خیر و برکت کی بشارت بتایا اور یہ بھی فرمایا کہ یہ خواب غزوہ احد میں کفار پر مسلمانوں کی فتح کا صاف اشارہ ہے جو انہیں جنگ بدر کے بعد حاصل ہونے والی تھی۔

آنحضرتﷺ کی زبان مبارک سے یہ کلمات سن کر مسلمانوں میں جوش و خروش پیدا ہوا خصوصاً وہ لوگ جو کسی عذر کی بنا پر جنگ بدر میں شریک نہیں ہو سکے تھے اس پر اپنی ندامت کے ساتھ قریش کے خلاف اس جنگ میں شرکت کے لیے مستعدی کا اظہار کرنے لگے۔

بیہقی کہتے ہیں کہ آنحضرتﷺ نے جنگ بدر کے موقع پر اپنی تلوار ذوالفقار پر دھار رکھوا کر اسے صیقل بھی کرایا تھا اور اس کی چمک دمک واقعہ احد تک اسی طرح برقرار تھی۔ بیہقی یہ بھی بیان کرتے ہیں کہ وہ چند مسلمان جو جنگِ بدر میں شریک نہ ہو سکے تھے اب احد کے قریب کفار کے پڑاؤ اور ان کے خلاف آنحضرتﷺ کے حکم سے جنگ کی تیاری کی خبر سن کر باغ باغ ہو گئے تھے۔

مسلمانوں میں سے اکثر اہل الرائے کا مشورہ میں تھا کہ دشمن سے آگے بڑھ کر مقابلہ کیا جائے تا کہ وہ مدینے کے نزدیک
نہ آ سکے۔ چنانچہ اتفاق رائے سے یہی طے پایا۔ آنحضرتﷺ نے مسلمانوں کو دشمن سے مقابلے کی اجازت دے دی تو سب اس کی تیاری میں فوراً مشغول ہوگئے۔ جن مسلمانوں نے سب سے زیادہ دشمن سے مقابلے کا اشتیاق ظاہر کیا ان میں پیش پیش حضرت حمزہ رضی اللہ عنہ تھے ۔ تاہم جب حضرت آنحضرتﷺ صحابہ رضی اللہ عنہم کے ساتھ قریش سے مقابلے کے لیے مدینے سے احد کی طرف روانہ ہوئے تو سب سے آگے وہ لوگ تھے جنہیں غزوہ بدر میں شرکت کا موقع نہ مل سکا تھا۔

جب نبی کریمﷺ احد کی جانب بڑھے تو اس وقت آپﷺ کے ہمراہ ایک ہزار مسلمانوں پر مشتمل جماعت تھی جب کہ قریش
کے لشکر کی مجموعی تعداد تین ہزار تھی لیکن جب آپﷺ احد کے مقام پر پہنچے تو عبداللہ بن ابی ابن سلول اپنے تین سو ساتھی لے کر مسلمانوں سے علیحدہ ہوگیا۔ بیہقی نے احد میں باقی مسلمانوں کی یہی تعداد یعنی سات سو بتائی ہے لیکن زہری سے منقول ہے کہ آخر میں ان مسلمانوں کی مجموعی تعداد جو قریش کے مقابلے کے لیے احد میں باقی رہ گئے تھے صرف چار سو تھی۔ واللہ اعلم

موسیٰ بن عقبہ بیان کرتے ہیں کہ مشرکین قریش میں جنگ اُحد کے موقع پر ان کے ساتھ خالد بن ولید رضی اللہ عنہ بھی تھے جوان کی قیادت کر رہے تھے اور ان کے لشکر میں سو گھوڑے تھے اور ان کا پرچم عثمان بن طلحہ کے پاس تھا۔ مسلمانوں کے پاس گھوڑے کے نام سے ایک سواری بھی نہ تھی ۔ اس کا تفصیلی حال ہم ان شاءاللہ آگے چل کر بیان کریں گے۔

ابن اسحٰق کہتے ہیں کہ جب آنحضرتﷺ نے مدینے میں اپنا خواب بیان فرمایا تو اس کے ساتھ یہ بھی ارشاد فرمایا کہ جو لوگ چاہیں مدینے میں ٹھہر میں اور جو لوگ چاہیں آپ کے ساتھ کفار سے مقابلے کے لیے باہر چلیں اور اس کے بعد آپﷺ نے لباس حرب زیب تن فرمالیا۔ عبداللہ بن ابی ابن سلول جو پہلے ہی لیت و لعل میں تھا آپﷺ کے اس ارشاد سے دل میں بہت خوش ہوا اور اس نے آپ سے صاف صاف کہہ دیا کہ اس کے نزدیک یہی بہتر ہوگا کہ مدینے میں ہی ٹھہرا جائے اور جب دشمن مدینے پر حملہ کرے تو شہر کے اندر ہی رہ کر اس کا مقابلہ کیا جائے لیکن کفار سے جنگ کے لیے مسلمانوں کا جوش و خروش اس درجہ بڑھ چکا تھا کہ وہ سب
کے سب مدینے سے باہر نکل کر میدان میں ان کا مقابلہ کرنا چاہتے تھے خصوصاً جیسا کہ پہلے بیان کیا گیا، وہ لوگ جنہیں جنگ بدر میں شرکت کا موقع نہیں مل سکا تھا اس کے لیے حد سے زیادہ بے تاب تھے، راوی کہتا ہے کہ جب مسجد میں نماز کے لیے مسجد میں تشریف لے گئے تو بعد نماز ایک شخص نے آپ کے قریب آ کر عرض کیا:

یا رسول اللہ (ﷺ) اگر آپ کا حکم ہو تو مدینے میں ٹھہریں گے لیکن ہماری تمنا ہے کہ دشمن سے مقابلے کے لیے باہر
جایا جائے ویسے بھی آپ لباس حرب زیب تن فرما چکے ہیں جس سے ظاہر ہوتا ہے کہ آپ بھی میدان میں تشریف لے
جا کر کفار سے مقابلے کو پسند فرماتے ہیں، لہٰذا ہماری گزارش ہے کہ آپ ہمارے لیے مدینے سے باہر نکل کر ان سے مقابلے کا حکم صادر فرمائیں"۔

جملہ راویوں کا اس پر اتفاق ہے کہ نبی کریمﷺ مسلمانوں کے متفقہ فیصلے کے بعد مدینے میں محصور رہ کر کفار کو وہاں تک کا موقع نہیں دینا چاہتے تھے جس کا اظہار آپ کی طرف سے اس وقت ہی ہو چکا تھا جب آپﷺ نے مسلمانوں سے اپنا خواب بیان فرما کر انہیں دشمن پر فتح کی بشارت دی تھی جس کی تائید میں مندرجہ بالا ارشاد ربانی بھی پیش کیا جا چکا ہے لیکن آپ آخر تک یہ دیکھنا چاہتے تھے کہ مسلمان اس سلسلے میں کسی تذبذب کا شکار تو نہیں ہیں۔ چنانچہ جب آپ کو عامتہ المسلمین کے جذبات سے اس سلسلے میں بخوبی آگاہی ہوگئی جس کا ذکراوپر کیا گیا تو آپ نے ابن مکتوم رضی اللہ عنہ کو مدینے میں اپنا نائب مقررفرما کر اور کچھ لوگ شہر کی حفاظت کے لیے ان کے پاس چھوڑ کر باقی لوگوں کو مدینے سے روانگی کا حکم صادر فرما دیا۔ تاہم عبداللہ بن ابی ابن سلول نے پہلے تو اپنے پہلے مشورے پر زور دے کر مدینے ہی میں قیام پر اصرار کیا لیکن مسلمانوں کے جوش و خروش اور آنحضرتﷺ کے فیصلے اور آپﷺ کے حکم کے پیش نظر وہ بھی اپنے ہم رائے لوگوں کا گروہ لے کر مدینے سے احد تک آپ کے ہمراہ بظاہر مشرکین سے
مقابلے کے لیے آیا لیکن وہاں کفار کی تعداد مسلمانوں کی تعداد سے کئی گنا زیادہ دیکھ کر اسے اپنی چھیلی رائے پر اصرار کا دوبارہ موقع مل گیا اور وہ یہ کہہ کر دشمن کے اس کثیر التعداد لشکر کے مقابلے میں مسلمانوں کی شکست یقینی ہے آنحضرتﷺ سے کسی معذرت کے بغیر اپنے تین سو ساتھی لے کر مدینے واپس چلا گیا۔

عبداللہ بن ابی ابن سلول اور اس کے ساتھی یقیناً اللہ تعالیٰ کے مندرجہ ذیل ارشادات کے صحیح مصداق تھے:

(وَلِيَعْلَمَ الَّذِينَ نَافَقُوا وَقِيلَ لَهُمْ تَعَالَوْا قَاتِلُوا فِي سَبِيلِ اللهِ الخ)

اللہ تعالیٰ نے ایسے ہی لوگوں کے متعلق یہ بھی پہلے ہی فرما دیا تھا:
(فَمَا لَكُمْ فِى الْمُنَافِقِينَ فِئَتَيْنِ وَاللَّهُ اَرْكَسَهُمْ بِمَا كَسَبُوا)

اللہ تعالیٰ کے ان ارشادات کی صداقت عبداللہ بن ابی اور اس کے ساتھیوں جیسے منافقین کے احد میں طرز عمل سے ظاہر ہوگئی لیکن اللہ تعالیٰ تو اپنے نبیﷺ کو پہلے ہی ان منافقین کی امداد سے مستغنی فرما چکا تھا۔ (مؤلف)

بہرکیف مدینے کے جملہ انصار آنحضرتﷺ کے اتباع میں آپﷺ کے ہمراہ مدینے سے احد آ گئے تھے۔ انہوں نے
مدینے کے ان یہودیوں کی جو ان کے حلیف تھے ان کا ساتھ دینے یا نہ دینے کی بھی پروا نہیں کی تھی اور انہوں نے ان سے صاف کہہ دیا تھا کہ:

"ہمیں تمہاری کوئی ضرورت نہیں ہے"۔

عروہ بن موسیٰ بن عقبہ بیان کرتے ہیں کہ عبداللہ بن ابی اور اس کے ساتھیوں کے احد سے واپس چلے جانے کے بعد اللہ
تعالیٰ نے بنی مسلمہ اور بنی حارثہ کو پہلے سے ثابت قدمی بخشی جیسا کہ خود اللہ تعالیٰ نے ارشاد فرمایا:

(هو إذْ هَمْتُ طَائِفَتَانِ مِنكُمْ أَنْ تَفْشَلا والله الخ)

جابر بن عبداللہ فرماتے ہیں کہ:

"وہ لوگ جن کے بارے میں خود اللہ تعالیٰ فرمائے کہ ﴿ وَاللهُ وَلِيُّهُمَا ) کس طرح (دشمن کے مقابلے سے) پیچھے
ہٹ سکتے ہیں؟"۔

ان کے بارے میں اس کی تفصیل صحیحین (صحیح مسلم و صحیح بخاری) میں جابر بن عبداللہ ہی کے حوالے سے پیش کی گئی ہے۔

 ابن اسحٰق بیان کرتے ہیں کہ آنحضرتﷺ مدینے سے روانگی کے بعد احد سے پہلے بنی حارثہ کی بستی میں ٹھہرے جہاں
دائل ہوتے ہی ایک وحشی گھوڑا آپ کے پیچھے لگ کیا لیکن کلاب نے اپنی تلوار نکال کر اسے بنانے کے لیے اس پر حملہ کرنا چاہا تو آپﷺ نے فرمایا:

"اپنی تلوار کو ابھی سے کیوں استعمال میں لاتے ہوا بھی تو اسے بہت سی تلواروں کا سامنا کرنا ہے جو میں دیکھ رہا
ہوں"۔ (ترجمہ تشریحی)

جب آنحضرتﷺ بنی حارثہ کی بستی میں پہنچے تو آپﷺ نے وہاں کے کچھ لوگوں کے سامنے اپنے صحابہ رضی اللہ عنہم سے فرمایا کہ وہ دیکھیں کہ اس بستی سے کون کون ان کے ساتھ کفار کے مقابلے کے لیے جانا چاہتا ہے۔ آپ کی زبان مبارک سے یہ کلمات سن کر بنی حارثہ بن حارث کے بھائی ابوخیثمہ نے مؤدبانہ عرض کیا:

"یا رسول اللہ (ﷺ) اس کے لیے سب سے پہلے میں حاضر ہوں“۔

ابوخیثمہ کی زبان سے یہ سن کر آپﷺ نے اظہار مسرت فرمایا اور پہلے انہی کے مکان کی طرف چلے جس کے راستے میں ایک چھوٹا سا قطعہ اراضی پڑتا تھا۔ جب آپﷺ وہاں سے گزرنے لگے تو مربع بن قیظی نے جس کی ملکیت وہ قطعہ اراضی تھا آپﷺ کے قدموں کی آہٹ سن کر چیخ کر پوچھا کون ہے؟'' اس کے اس سوال کے جواب میں کسی نے کہا): "رسول الله (ﷺ) مربع بن قیظی نابینا تھا اس لیے وہ آپ کو دیکھ نہیں سکا تھا۔ پھر بھی وہ غصے سے بولا: "اگر (نعوذ باللہ) تو نبی (رسول اللہ) ہوتا تو (مجھے بتائے بغیر) اس
زمین سے جو میری ملکیت ہے کس طرح گزر سکتا تھا؟"۔ اس کی یہ زبان درازی گستاخی اور بے ادبی دیکھ کر لوگوں نے چاہا کہ اسے قتل کر دیں لیکن آپ نے انہیں روک کر ارشاد فرمایا: "اسے قتل نہ کرو، یہ کور چشم ہی نہیں کور باطن بھی ہے"۔ ابن اسحٰق کی اس روایت میں یہ بھی ہے کہ مربع بن قیظی نے آپ کو اس بے ادبی کے ساتھ گستاخانہ انداز میں مخاطب کرنے سے پہلے آپ پر اور آپ کے ہمراہیوں پر زمین سے مٹی اٹھا کر پھینکی تھی، ابن اسحٰق یہ بھی کہتے ہیں کہ ان سے کسی نے یہ بھی کہا تھا کہ مربع بن قیظی کے ہاتھ میں
اس وقت مٹی کا ایک ڈھیلا تھا اور اس نے آنحضرتﷺ کو مخاطب کر کے کہا تھا:

"اگر مجھے یہ اندیشہ نہ ہوتا کہ یہ ڈھیلا کسی اور کے بھی لگ سکتا ہے اور میں تیرا منہ دیکھ سکتا تو اسے سیدھا تیرے منہ پر کھینچ مارتا"۔

تاہم جب کچھ لوگ اس کی اس انتہائی کمینی اور ناقابل برداشت حرکت پر اسے قتل کرنے کے لیے آگے بڑھے تو آپ نے اپنی
فطری بردباری اور نرم مزاجی کی بناء پر انہیں روک دیا۔ البتہ بنی عبدالاشہل کے بھائی سعد بن زید رضی اللہ عنہ سے آنحضرتﷺ کی شان میں مربع کی یہ گستاخی برداشت نہ ہوسکی اور انہوں نے آپﷺ کے روکتے روکتے اس کے سر پر اپنی کمان سے ضرب لگا ہی دی جس سے اس کا سر پھٹ گیا۔

ابن اسحٰق کہتے ہیں کہ بنی حارثہ کی بستی سے روانہ ہو کر جب آپﷺ احد کے پہاڑی علاقے میں پہنچے تو آپﷺ نے بنی قبیلہ کی زرعی زمین سے کسی قدر دور ایک پہاڑ کے دامن میں مسلمانوں کو پڑاؤ کا حکم دیا اور یہ بھی حکم دیا کہ آپ کی اجازت کے بغیر دشمن سے جنگ نہ کی جائے جب کسی نے آپﷺ سے عرش کیا کہ آیا وہ جگہ مسلمانوں کے پڑاؤ کے لیے مناسب تھی جب کہ دشمن کی کمین گاہ سامنے ہے اور سارا اسلامی شعر اس کی زد میں ہے تو آپﷺ نے ارشاد فرمایا:

"کیا کفار کی طرح ہم بھی بنی قبیلہ کی زرعی زمینیں روند کر اپنے پڑاؤ کے لیے اس سے بہتر جگہ تلاش کریں؟"۔

تاہم آپ نے مسلمانوں کو کسی بڑی پہاڑ کی پر پڑاؤ کی اس تنبیہ کے ساتھ اجازت دے دی کہ وہاں تک پہنچنے کے لیے خواہ کتنی ہی طویل چکر نہ کا ٹنا پڑے لیکن قریب کی کسی بستی کی کھیتیوں کو کسی حالت میں ہرگز پامال نہ کیا جائے۔

ابن اسحٰق کہتے ہیں کہ احد میں جب آنحضرتﷺ نے مسلمانوں کو مشرکین سے جنگ کی اجازت دی تو اس وقت اسلامی
لشکر میں مجاہدین کی تعداد صرف سات سو تھی جب کہ جیسا کہ پہلے بیان کیا کیا۔ بعض راویوں نے ان کی تعداد صرف چارسو بتائی ہے اور یہ کہ لشکر کفار کے سپاہیوں کی تعداد تین ہزار سے کسی طرح کم نہ تھی۔

آنحضرتﷺ نے اس روز بنی عمرو بن عوف کے بھائی عبداللہ بن جبیر رضی اللہ عنہ کو جو سفید لباس میں ملبوس چالیس مسلمان تیراندازوں کی قیادت کر رہے تھے حکم دیا کہ وہ اپنی کمین گاہ کسی ایسی جگہ بنائیں جہاں دشمن ان پر دائیں بائیں یا آگے پیچھے سے حملے کے لیے آسانی کے ساتھ نہ پہنچ سکیں اور جب تک دوسرا حکم نہ دیا جائے وہاں سے نہ نہیں۔ آپﷺ کے اس حکم کی مستند روایت ہم ان شاءاللہ آگے چل کر صحیحین (صحیح مسلم و صحیح بخاری) سے حسب موقع پیش کریں گے۔ (مؤلف)

ابن اسحٰق بیان کرتے ہیں کہ غزوہ احد کے روز آنحضرتﷺ کے جسم مطہر پر ایک کے اوپر ایک دو زرہیں تھیں اور آپﷺ نے اپنا علم بنی عبد الدار کے بھائی مصعب بن عمیر رضی اللہ عنہ کے سپرد کر دیا تھا۔

کہا جاتا ہے کہ رسول اللہﷺ نے جن مسلمان لڑکوں کو ان کی صغرسنی کی وجہ سے غزوہ احد میں شرکت سے روک دیا تھا ان میں جیسا کہ صحیحین (صحیح مسلم و صحیح بخاری) میں درج ہے عبداللہ بن عمر رضی اللہ عنھما بھی شامل تھے۔ عبداللہ بن عمر رضی اللہ عنہما خود بتاتے ہیں کہ
آپ نے انہیں اور اسامہ بن زید، زید بن ثابت، برآء بن عازب، اسید بن ظہیر اور عرابہ بن اوس بن قیظی رضی اللہ عنھم کوغزوہ احد میں شرکت کی اجازت نہیں دی تھی لیکن غزوہ خندق کے موقع یہ جب ان کی عمر پندرہ سال ہو چکی تھی تو انہیں اس میں شرکت کی اجازت دے دی تھی۔ اس کا ذکر ابن قتیبہ اور سہیلی نے بھی کیا ہے۔ خود عبداللہ بن عمر رضی اللہ عنھما غزوۂ خندق کا ذکر کرتے ہوئے کہتے ہیں:
شعر (عربی سے منظوم ترجمہ)

"میں نے سر پر جہاں پر انت رکھی دائیں جانب مرے عرابہ تھے۔"

سہیلی کہتے ہیں کہ جن لڑکوں کو آنحضرتﷺ نے غزوہ بدر میں شرکت سے روک دیا تھا ان میں ابن سعید بن خیثم رضی اللہ عنہ بھی شامل تھے۔ تاہم غزوہ خندق میں ان سب کو شرکت کی اجازت دے دی گئی تھی۔ سہیلی بیان کرتے ہیں کہ غزوہ خندق کے موقع پر سمرہ بن جندب اور رافع بن خدیج رضی اللہ عنھما کو آنحضرتﷺ نے ان کے چھوٹے چھوٹے قد دیکھ کر جنگ میں شرکت کی اجازت نہیں دی تھی اگرچہ ان دونوں کی عمریں بھی پندرہ سال ہو چکی تھیں لیکن جب آپ کو اس بارے میں بتایا گیا اور یہ بھی عرض کیا گیا کہ
سمرہ رضی اللہ عنہ پنجوں کے بل کھڑا ہو کر رو رہا ہے اور اس کے پیچھے  رافع رضی اللہ عنہ بھی پنجوں پر کھڑے ہوکر قد نسبتاً اونچا دکھانے کی کوشش کر رہا ہے اور جنگ میں شرکت کے لیے بے تاب ہے تو آپﷺ نے ان دونوں کو بھی اجازت دے دی تھی۔

ابن اسحٰق فرماتے ہیں کہ احد میں کفار کے لشکریوں کی تعداد تین ہزار تھی اور ان کے ساتھ دو سو اسپ سوار تھے جنہیں لشکر کے میمنہ (دائیں باڑہ) اور میسرہ (بائیں بازو) دونوں پر برابر برابر رکھا گیا تھا اور میمنہ کی قیادت خالد ابن ولید کے سپرد تھی جب کہ عکرمہ بن ابی جہل بن ہشام کو میسرہ پر رکھا گیا تھا۔

رسول اللہﷺ نے غزوہ بدر کے روز اپنی ایک تلوار مجاہدین اسلام کو دکھا کر ارشاد فرمایا! "اس تلوار کو اس کا حق ادا کرنے کے لیے کون لینا چاہتا ہے؟ یہ سن کر بہت سے لوگ آگے بڑھے لیکن آپﷺ نے تلوار ان میں سے کسی کو نہ دی۔ یہ دیکھ کر ابودجانہ سماک بن خرشہ (بنی ساعدہ کے بھائی) اٹھ کر آپﷺ کے سامنے آئے اور عرض کیا: یا رسول اللہ (ﷺ) اس تلوار کا حق کیا ہے؟" آپﷺ نے ارشاد فرمایا:

"اس کا حق یہ ہے کہ جب کوئی مجاہد یہ تلوار لے کر دشمن کی کسی صف میں گھسے تو اس طرح لڑے کہ لڑتے لڑتے یہ تلوار ٹیڑھی ہو جائے"۔

ابودجانہ رضی اللہ عنہ نے بے دھڑک مگر مؤدبانہ عرض کیا: "یا رسول اللہ (ﷺ) اس تلوار کا یہ حق ان شاءاللہ میں ادا کروں گا" ابودجانہ رضی اللہ عنہ کی زبان سے یہ سنتے ہی آپﷺ نے اپنی وہ تلوار ان کے حوالے کر دی۔

ابن اسحٰق نے اس واقعے کے بارے میں اپنی روایت تفصیل بیان کی ہے۔ مسلمؒ ابی بکر اور عفان کے حوالے سے اس واقعے سے متعلق روایت پیش کرتے ہوئے بیان کیا ہے کہ ابودجانہ رضی اللہ عنہ آنحضرتﷺ سے آپ کی وہ تلوار لیتے ہی لشکر کفار کی انگلی صفوں میں گھمسان کی دست بدست جنگ کے لیے انہیں چیرتے ہوئے بہت دور تک چلے گئے تھے۔ ابن اسحٰق کہتے ہیں کہ ابودجانہ رضی اللہ عنہ بہت بہادر شخص تھے اور ان کی وردی پر ایک امتیازی سرخ نشان چپکتا رہتا تھا جس کی وجہ سے جنگ میں انہیں پہچان لیتا
آسان ہوتا تھا لیکن جہاں کوئی دشمن انہیں پہچان کر قتل کرنے کے لیے ان کی طرف بڑھتا تھا وہ خود آگے بڑھ کر ایک ہی وار میں اسے دو ٹکڑے کر دیتے تھے اور فخر سے سربلند کیے دشمن کی اگلی صفوں میں گھستے چلے جاتے تھے۔

ابن اسحٰق کہتے ہیں کہ ان سے عمر بن خطاب رضی اللہ عنہ کے غلام عبداللہ بن اسلم نے انصار بنی سلمہ کے ایک شخص کے حوالے سے بیان کیا کہ جب آنحضرتﷺ سے ابودجانہ رضی اللہ عنہ کی فخریہ رجز کا ذکر کیا گیا تو آپﷺ نے فرمایا:

"اللہ تعالیٰ کو (اپنے بندوں کے) فخر و تبختر ناپسند ہیں لیکن اس کے نزدیک ابودجانہ شیخ مدینہ کی یہ فخریہ رجز قابل معافی ہے اور اس کی وجہ اس کا دشمن کے سامنے حسب موقع ہونا ہے"۔ (تشریحی ترجمہ)

ابن اسحٰق کہتے ہیں کہ غزوہ احد میں ابوسفیان نے اپنے لشکر کے ان علمبرداروں سے جن کا تعلق بنی عبدالدار سے تھا جنگ کی ترغیب دیتے ہوئے بطور خاص یہ بھی کہا تھا:
"اے بنی عبدالدار تم نے غزوہ بدر میں اپنے علم خود ہی سرنگوں کرکے ان کی توہین کی تھی لیکن آج یہ دیکھنا ہے کہ تم ان کی عزت و توقیر کا حق کہا اس تک ادا کر تے ہو"۔

اس کے جواب میں ان علمبرداروں نے ابوسفیان سے کہا تھا

"ہم ان کی عزت و توقیر تسلیم کرتے ہیں، آپ کل دیکھ لیں گے کہ ہم نے اس کا کہاں تک لحاظ رکھا ہے“۔

ابوسفیان کے ان الفاظ سے احد میں اس کے حتمی ارادے کا پتہ چلتا ہے۔ اس کے علاوہ اس کی بیوی اس جنگ میں مردوں
کے پیچھے ان عورتوں کے ساتھ جنہیں وہ اسی غرض سے اپنے ساتھ لائی تھی دف بجا بجا کر ان مردوں کو جنگ پر ابھار رہی تھی اور عورتوں کا وہ غول بھی اسی کی طرح دفوف بجا بجا کر اس کا ساتھ دے رہی تھیں۔ ہند اپنے لشکریوں کو جنگ کی ترغیب دینے کے لیے شعلہ انگیز اشعار بھی بڑھتی جاتی تھی جن کا اقتباس کچھ مؤرخین نے اپنی کتب تواریخ میں درج بھی کیا ہے۔ (مؤلف)

ابن اسحٰق کہتے ہیں کہ ابودجانہ رضی اللہ عنہ نے غزوہ احد میں بڑی بہادری کا ثبوت دیا تھا۔

ابن ہشام بیان کرتے ہیں کہ انہیں متعدد باخبر لوگوں نے بتایا کہ جب آنحضرتﷺ نے ابودجانہ رضی اللہ عنہ دیوار کو غزوہ احد میں کفار سے جنگ کے لیے اپنی ایک تلوار عطا فرمائی تھی تو زبیر بن عوام رضی اللہ عنہ نے کچھ لوگوں سے کہا تھا کہ میں رسول اللہﷺ کی پھوپھی کا بیٹا ہوں اور اس رشتے سے آپ کا بہت قریبی عزیز ہوں لیکن آپﷺ نے اپنی ایک تلوار میری بجائے نہ جانے کیوں ابودجانہ رضی اللہ عنہ کو عطا فرمائی؟ تاہم سب جانتے ہیں کہ ابودجانہ رضی اللہ عنہ نے آپ کی اس تلوار کا نہ صرف غزوہ احد میں حق ادا کیا بلکہ ساری زندگی مرتے مرتے اس کا اس طرح حق ادا کرتے رہے جیسا کہ خود آنحضرتﷺ نے ان سے ارشاد فرمایا تھا۔

ابن اسحٰق فرماتے ہیں کہ غزوہ احد میں ابودجانہ رضی اللہ عنہ کا مقابلہ مشرکین قریش میں جس سے بھی ہوا انہوں نے اسے قتل کیے بغیر نہیں چھوڑا۔ ابن اسحٰق متعدد مستند حوالوں کے ذریعہ مزید بیان فرماتے ہیں کہ اسی دوران میں ان کا مقابلہ مشرکین قریش کے ایک ایسے ماہر جنگجو سے ہوا جو اپنے مقابل کو قتل یا کم سے کم مہلک طور پر زخمی کیے بغیر نہیں چھوڑتا تھا۔ ابودجانہ رضی اللہ عنہ نے اس پر تلوار
سے حملہ کیا تو اس نے ان کا وار خالی دے کر ان کے سر پر اپنی فولادی ڈھال مارنے کی کوشش کی لیکن انہوں نے اپنا سر بچاتے ہوئے دوسرے ہی وار میں اس کا سر تن سے جدا کر دیا۔

شعبہ اور اسرائیل دونوں نے ابی اسحٰق اور ہند بنت خالد کے حوالے سے بیان کیا ہے کہ ابودجانہ رضی اللہ عنہ نے ہند بنت عتبہ کے سر پر وار کرنے کے لیے تلوار بلند کی تھی لیکن پھر نہ جانے کس خیال سے انہوں نے اپنی تلوار نیچی کر لی تھی۔

شعبہ اور اسرائیل کی بیان کردہ یہ بات میں نے کسی اور سے بھی نہیں سنی۔ واللہ اعلم (مؤلف)

ابن اسحٰق فرماتے ہیں کہ ابودجانہ رضی اللہ عنہ کی تلوار سے ان کا کوئی مقابل شاید ہی کبھی اپنی جان سلامت لے گیا ہو لیکن جب کوئی عورت ان کے سامنے آئی تو وہ خواہ ان سے دو دو ہاتھ کرنے پر آمادہ ہی کیوں نہ ہو انہوں نے اس کے خون سے آنحضرتﷺ کی بخشی ہوئی تلوار کو آلودہ کرنا ہمیشہ اس تلوار کی عظمت و کرامت کی توہین سمجھا۔

### مقتل حضرت حمزہ رضی اللہ عنہ

ابن اسحق کہتے ہیں کہ حمزہ رضی اللہ عنہ نے غزوہ احد میں لشکر کفار سے جنگ کرتے ہوئے پہلے ارطات بن عبد شرجیل بن ہاشم بن عبد مناف بن عبدالدار کو قتل کیا جو مشرکین کے لشکر کے علم داروں میں سے ایک تھا۔ اس کے بعد انہوں نے مشرکین کے ایک دوسرے علمدار عثمان بن ابی طلحہ کو بھی تلوار کے ایک ہی وار سے قتل کر دیا۔ پھر وہ سباع بن عبدالعزیٰ غشانی کی طرف بڑھے اور اس
سے بولے: اے ابن مقطعہ البظور ذرا میرے نزدیک تو آ کر دیکھ ۔ سباع کی ماں ام انمار شریق بن عمرو بن وہب ثقفی کی کنیز تھی اور وہ مکے ہی میں رہ گئی تھی۔ جب سباع حضرت حمزہ رضی اللہ عنہ کے قریب ان پر حملہ کرنے کے ارادے سے آیا تو انہوں نے اسے بھی ایک لمحے میں قتل کر دیا حالانکہ سباع بڑا جری جنگجو سمجھا جا تا تھا۔

حضرت حمزہ رضی اللہ عنہ اسی طرح مشرکین قریش کی صفوں پر صفین الٹتے چلے گئے۔ مؤرخین نے جبیر بن مطعم کے غلام وحشی کا یہ بیان نقل کرتے ہوئے بتایا ہے کہ اس نے کہا کہ:

"میں نے دیکھا کہ حمزہ (رضی اللہ عنہ) قریش کی صفوں میں گھستے چلے جاتے تھے اور وہ اپنی تلوار جدھر کرتے ان کے سامنے قریش ایسے لگتے تھے جیسے وہ کاغذی انسان ہوں اور کسی مست اونٹ سے ڈر کر اِدھر اُدھر بھاگ رہے ہوں"۔

اس نے مزید بیان کیا کہ "میں نے یہ دیکھ کر انہیں قتل کرنے کی دل میں ٹھان لی اور اپنا خنجر ان کی طرف اس وقت پھینکا
جب وہ اس جگہ کے قریب آگئے جہاں میں ان کی گھات میں بیٹھا تھا۔ میں نے اس طرح خنجر اندازی کی مشق و مہارت حبشہ میں حاصل کی تھی اور میرا اب نشانہ شاذ و نادر ہی خطا جاتا تھا۔ چنانچہ میں نے نشانہ لے کر اپنا خنجر حمزہ (رضی اللہ عنہ) کی طرف پھینکا اور دیکھا کہ میرا نشانہ خالی نہیں گیا تھا۔ وحشی نے آخر میں بیان کیا کہ اس نے یہ تو نہیں دیکھا کہ اس کا پھینکا ہوا خنجر حمزہ رضی اللہ عنہ کے سینے میں جا کر لگا تھا یا ان کے حلقوم پر۔ ویسے اس نے ان کے سینے کا نشانہ لیا تھا۔ اس نے بتایا کہ خنجر لگتے ہی حمزہ رضی اللہ عنہ جھکے اور جھکتے چلے گئے اس لیے اس نے سمجھ لیا کہ اس کا مقصد پورا ہو چکا ہے اس لیے وہ مسلمانوں کے حملے سے بچنے کے لیے اپنی پہلی جگہ سے ہٹ کر قریش کی پچھلی صفوں میں چلا گیا اور پھر ایسا روپوش ہوا کہ کسی مسلمان کی جنگ کے آخر تک مجھ پر نظر نہ پڑی۔ اس نے بیان کیا کہ جنگ احد کے اختتام پر وہ مکے چلا گیا لیکن جب آنحضرتﷺ نے مکہ فتح کرلیا تو وہ وہاں سے بھاگ کر یمن چلا گیا۔ وہاں اس سے کسی نے کہا کہ رسول اللہﷺ نے ہر شخص کو معاف فرما دیا ہے، اس لیے اب وہ کسی کے قتل کا حکم نہیں دیں گے۔ یہ سن کر وہ آپﷺ
کی خدمت میں مدینے حاضر ہوا اور اپنی اس سنگین ترین خطا کی معافی کا طالب ہو کر مسلمان ہوگیا۔ وحشی نے مزید بیان کیا کہ آپﷺ نے جب اس سے دریافت فرمایا تھا: "تو وحشی ہے؟ تو وہ خوف سے لرزنے لگا تھا کہ آپ اسے اپنے چچا کے قاتل ہونے کی وجہ سے قتل کرادیں گے لیکن جیسا کہ اس سے بیان کیا گیا تھا آپﷺ نے اسے جناب حمزہ رضی اللہ عنہ کے قتل پر حد درجہ رنجیدہ ہونے کے باوجود اسے معاف کر دیا لیکن یہ یھی فرمایا:

"جا تو اب مدینے سے کہیں اور چلا جا اور مجھے کبھی اپنا منہ نہ دکھانا"۔

چنانچہ وہ مدینے سے حمص چلا گیا تھا اور جب وہاں سے پوچھا گیا کہ اس نے حمزہ رضی اللہ عنہ کو کس طرح قتل کیا تھا تو اس نے وہی بیان کیا جس کا ذکر سطور بالا میں کیا جا چکا ہے۔ اس روایت کو متعدد مستند و ثقہ روات نے بیان کیا ہے۔

ایک مشہور روایت یہ ہے کہ وحشی نے جنگ یمامہ کے موقع پر اپنا وہی حربہ یعنی آزمودہ خنجر سہواً ابودجانہ رضی اللہ عنہ پر پھینکا تھا لیکن وہ بال بال بچ گئے تھے اور اس کا پھینکا ہوا خنجر مسیلمہ کذاب (نبوت کا جھوٹا دعوے دار) کے جا لگا تھا جسے قتل کرنے کے لیے ابودجانہ رضی اللہ عنہ آگے بڑھ رہے تھے۔ بعد میں وحشی نے لوگوں سے کہا تھا کہ اگر خدانخواستہ اس کے خنجر کا نشانہ ابودجانہ بن جاتے تو
وہ ایک "خیر الناس" کے قتل کا مرتکب ہو جاتا لیکن خدا کا شکر ہے کہ اس کا نشانہ "اشر الناس" یعنی مسیلمہ کذاب بنا۔ تاہم وحشی کے ہاتھوں حضرت حمزہ رضی اللہ عنہ کے قتل کا افسوس مسلمانوں کو برسوں خون کے آنسو رلاتا رہا۔ عبداللہ بن فضل کہتے ہیں کہ انہیں سلیمان بن یسیار نے بتایا کہ آخر الذکر نے عبداللہ بن عمر رضی اللہ عنھما کو کہتے سنا کہ ان کے مکان کے پیچھے ایک کنیز ایک روز رو رو کر کہہ رہی تھی:

"افسوس مسلمانوں کا ایک بہترین امیر ایک حبشی غلام کے ہاتھوں مارا گیا"۔

ابن ہشام کو معلوم ہوا کہ وحشی نے شراب پینا حرمت شراب کے بعد بھی نہیں چھوڑی تھی اور وہ جب زیادہ نشے میں ہو جاتا تو خلاف قیاس حرکات کرنے لگتا تھا۔ حضرت عمر رضی اللہ عنہ نے ایک روز فرمایا کہ انہوں نے خدا کی قسم کھا رکھی ہے کہ وہ حمزہ رضی اللہ عنہ کے قاتل کو بھی مدعو نہیں کریں گے۔ جہاں تک غزوہ احد کا تعلق ہے متعدد راوی بیان کرتے ہیں کہ اس روز رسول اللہﷺ نے اسلامی
علم پہلے مصعب بن عمیر رضی اللہ عنہ کو یہ فرما کر عنایت فرمایا تھا کہ آپﷺ وفاؤں کا صلہ ہمیشہ دیتے ہیں۔ ابن اسحٰق کہتے ہیں کہ مصعب بن عمیر رضی اللہ عنہ اس پر پرچم کے ساتھ جو آپﷺ نے انہیں دیا تھا آپﷺ کے دوش بدوش کفار سے جنگ کر رہے تھے حتیٰ کہ وہ قتل کر دیئے
گئے۔ انہیں ابن قمئہ لیثی نے قتل کیا تھا۔ وہ انہیں رسول اللہ (ﷺ) سمجھا تھا۔ مصعب بن عمیر رضی اللہ عنہ کو قتل کر کے وہ قریش کی طرف پلٹا اور بولا:

"میں نے محمد (ﷺ) کو قتل کر دیا ہے"۔

موسیٰ بن عقبہ نے "مغازیہ" میں سعید بن مسیب رضی اللہ عنہ کے حوالے سے بیان کیا ہے کہ مصعب بن عمیر رضی اللہ عنہ کا قاتل ابی بن خلف تھا۔ واللہ اعلم (مؤلف)

ابن اسحٰق کہتے ہیں کہ جب مصعب بن عمیر رضی اللہ عنہ شہید ہوگئے تو رسول اللہﷺ نے اسلامی علم علی بن ابی طالب رضی اللہ عنہ کے سپرد فرمایا لیکن یونس بن بکیر نے ابن اسحٰق ہی کے حوالے سے بیان کیا ہے کہ آنحضرتﷺ نے سب سے پہلے اسلامی علم حضرت علی رضی اللہ عنہ ہی کو دیا تھا۔

ابن اسحٰق کہتے ہیں کہ حضرت علی رضی اللہ عنہ چند دوسرے مسلمانوں کو ساتھ لے کر مشرکین پر زبردست حملے کر رہے تھے۔ اسی دوران میں حضرت علی رضی اللہ عنہ نے دشمن کی ایک صف کے سامنے جا کر بلند آواز میں کہا: "میں ابوالقصم ہوں" حضرت علی رضی اللہ عنہ کی زبان سے سن کر مشرکین کی طرف سے ابو سعد بن ابی طلحہ جو مشرکین کا علمدار تھا پلا کر بولا: "اے ابو القصم کیا تم کوئی مبارز طلب کر رہے ہو؟" اتنا کہہ کر وہ خود ہی ان کے مقابلے کے لیے آگے بڑھ آیا۔ اس میں اور حضرت علی رضی اللہ عنہ کے درمیان دو دو واروں کے تبادلے کے بعد حضرت علی رضی اللہ عنہ نے اس کے شانے پر ایک کاری ضرب لگائی لیکن پھر پلٹ کر واپس چلے آئے۔ جب ان کے بعض ساتھیوں نے ان سے پوچھا کہ وہ ابو سعد کو قتل کیے بغیر کیوں پلٹ آئے تو حضرت علی رضی اللہ عنہ نے فرمایا:

"وہ کم بخت زخم کھا کر میرے سامنے ننگا ہوگیا تھا لہذا اس بے شرم پر مجھے دوبارہ تلوار اٹھاتے شرم آ گئی اسے تو (اس کے دل سے حجاب اٹھا کر) اللہ تعالیٰ نے خود ہی قتل کر دیا"۔

اسی طرح جنگ صفین میں جب حضرت علی رضی اللہ عنہ نے بسر بن ابی ارطات پر اسے قتل کرنے کے لیے تلوار اٹھائی تھی تو وہ ان کے سامنے ننگا ہو کر کھڑا ہوگیا تھا اور وہ اس بے شرم کو بھی قتل کیے بغیر پلٹ آئے۔ یہی واقعہ ایک بار حضرت علی صحافہ کو جنگ صفین کے دوران ہی میں عمرو بن عاص کے ساتھ پیش آیا تھا۔ وہ بھی اسی طرح حضرت علی رضی اللہ عنہ کی ضرب شدید سے بچنے کے لیے تہبند کھول کر ان کے سامنے ننگا ہوگیا تھا تو اسے بھی حضرت علی رضی اللہ عنہ نے بغیر قتل کیے چھوڑ دیا تھا اور اس کے سامنے سے پلٹ کر واپس چلے آئے تھے۔

ابن ہشام کہتے ہیں کہ ان سے مسلمہ بن علقمہ مازنی نے بیان کیا کہ غزوہ احد میں رسول اللہﷺ مشرکین اور مسلمانوں
کے درمیان گھمسان کی جنگ کے وقت رایت انصار کے نیچے تشریف فرما تھے اور اس وقت آپﷺ نے حضرت علی رضی اللہ عنہ کو طلب فرما کر اسلامی علم ان کے سپرد کیا تھا۔ 

یونس نے ابن اسحٰق کے حوالے سے بیان کیا ہے کہ غزوہ احد میں جب مشرکین کے علمدار طلحہ بن ابی طلحہ العبدری نے
مسلمانوں میں سے کوئی مبارز طلب کیا تھا تو اس کے مقابلے کے لیے اسلامی لشکر سے زبیر بن عوام رضی اللہ عنہ نکلے تھے اور انہوں نے العبدری کے اونٹ کے قریب پہنچتے ہی اس کی گردن اڑا دی تھی اور جب طلحہ بن طلحہ العبدری اونٹ سے نیچے گرا تو انہوں نے اس بھی ایک ہی وار میں قتل کر دیا۔ آنحضرتﷺ نے یہ دیکھ کر زبیر بن عوام رضی اللہ عنہ کو کلمات تحسین و آفرین سے سرفراز فرمانے کے بعد
ارشاد فرمایا:

"ہر نبی کے حواری ہوتے ہیں میرا حواری زبیر ہے"۔

اس کے بعد آپﷺ نے فرمایا:

"اگر ز بیر رضی اللہ عنہ اس مقابلے کے لیے نہ جاتے تو میں خود جاتا لیکن میں نے انہیں (طلحہ بن طلحہ سے) مقابلے کے لیے جاتے دیکھ لیا تھا"۔

ابن اسحٰق کہتے ہیں کہ غزوہ بدر کی طرح غزوہ احد میں بھی قریش کے بہت سے معزز لوگ مجاہدین اسلام کے ہاتھوں قتل
ہوئے تھے مثلاً سعد بن ابی طلحہ کو سعد بن ابی وقاص نے قتل کیا تھا البتہ جیسے وحشی نے حضرت حمزہ رضی اللہ عنہ کو چھپ کر اپنے خنجر کا نشانہ بنایا تھا اسی طرح عاصم بن ثابت  کو ابی اقلح نے دھوکے سے قتل کرکے ان کا سر کاٹ دیا تھا لیکن عاصم کی ماں فوراً ہی دوڑ کر ان کا سر اپنےدوپٹے میں اٹھا لائی۔ جب ان سے پوچھا گیا کہ انہوں نے ایسا کیوں کیا تو وہ بولیں کہ عاصم نے اللہ تعالیٰ کو گواہ دینا کہ عہد کیا تھا کہ نہ تو وہ کسی مشرک کو ہاتھ لگائیں گے نہ کسی مشرک کو اپنے جسم کو چھونے دیں گے لیکن انہیں(ان کی ماں کو) خوف تھا کہ اگر ان کا قاتل ان کا سر اٹھا کر لے گیا تو وہ ضرور ان کی کھوپڑی کو خشک کرکے ظالم مشرکین کی طرح اس میں شراب ڈال کر پئے گا۔ اس لیے  میں اپنے بیٹے کا سر اٹھا لائی اور خدا کا شکر ہے کہ اس نے میری  بیٹے کے عہد کی لاج رکھ لی۔

ابن اسحٰق بیان کرتے ہیں کہ حنظلہ بن ابی عامر جس کا اصل نام عمرو تھا لیکن عموماً عبد عمرو بن صیفی کہلاتا تھا زمانہ جاہلیت میں راہب کا پکا دشمن تھا اور اسی لیے مدینہ چھوڑ کر چلا گیا تھا۔ آنحضرتﷺ نے اس کا نام فاسق رکھ دیا تھا۔ حنظلہ کے بارے میں مدینے کے مسیحی کہتے تھے کہ اسے پیدائش کے وقت فرشتوں نے غسل دیا تھا۔ اس کا تفصیلی ذکرہم ان شاءاللہ آگے چل کر کریں گے۔ یہاں اس کا اسی قدر ذکرکافی ہے کہ اسے غزوہ احد میں مشرکین کے ساتھ دیکھ کر شداد بن اوس نے جو ابن شعوب کے نام سے مشہور ہیں قتل کردیا تھا۔ اس کی لاش دیکھ کر آنحضرتﷺ سے ارشاد فرمایا تھا کہ اس کے عزیزوں سے پوچھا جائے کہ اسے دیکھیں اور بتائیں کہ آیا اس شخص کا جسے فرشتوں نے غسل دیا ہو یہی انجام ہوتا ہے؟

واقدی کہتے ہیں کہ جب اس کی تلاش اس کے باپ کے حوالے کی گئی تو اس نے اس کے سینے پر ٹھوکر مار کر کہا تھا: 
"میں خدا سے رحم طالب ہوں اور اپنے بیٹے کے اعمال سے بری الذمہ ہوں"۔
