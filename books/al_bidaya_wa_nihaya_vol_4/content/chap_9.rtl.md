## فصل

### غزوہ خندق کے دوران میں آنحضرتﷺ کی دعائیں

امام احمدؒ فرماتے ہیں کہ ان سے ابو عامر، ز بیر یعنی ابن عبداللہ اور ربیع بن ابی سعید الخدری رضی اللہ عنہ نے اپنے والد کے حوالے سے بیان کیا کہ آخر الذکر نے غزوہ خندق کے روز آنحضرتﷺ سے عرض کیا کہ:

"حضورﷺ کوئی ایسی بات ارشاد فرمائیے جسے ہم بیان کریں تو وہ لوگوں کے دلوں میں اُتر جائے"۔

ربیع بن ابی سعید الخدری رضی اللہ عنہ کے والد بیان کرتے ہیں کہ ان کی اس گزارش کے جواب میں آنحضرتﷺ نے فرمایا:

"اچھا"۔ اس کے بعد مندرجہ ذیل دعا کی تلقین فرمائی اور خود بھی اللہ تعالیٰ سے یہی دعا کی:

ترجمہ: "یا اللہ ہماری عورتوں کے ستر پوشیدہ اور ہماری عزت و آبرو محفوظ رکھے"۔

اس کے بعد ابی سعید کے والد بیان کرتے ہیں کہ:

"آپ کی اس دعا کا اثر فوراً ہی ظہور پذیر ہوا یعنی اللہ تعالیٰ نے تیز و تند ہوا سے آپﷺ کے دشمنوں کے آناً فاناً منہ پھیر
دیئے"۔

اس روایت کو ابن ابی حاتم نے اپنی تفسیر میں اپنے والد یعنی العقدی، حضرت عثمان بن عفان رضی اللہ عنہ کے غلام زبیر بن عبداللہ ربیع بن عبدالرحمٰن بن ابی سعید اور آخر الذکر کے والد یعنی ابی سعید کے حوالے سے بیان کیا ہے اور اسے بالکل صحیح بتایا ہے جو یقیناً درست ہے۔

امام احمدؒ مزید فرماتے ہیں کہ ان سے حسین نے ابن ابی ذئب اور بنی سلمہ کے ایک شخص کے علاوہ جابر ابن عبداللہ کے
حوالے سے بیان کیا کہ حضور نبی کریمﷺ تم ایک روز مسجد احزاب میں تشریف لے گئے، وہاں اپنی روائے پاک بچھائی، اس پر دیر تک کھڑے رہے اور ہاتھ اٹھا کر دعا فرماتے رہے لیکن اس وقت آپﷺ نے نماز ادا نہیں فرمائی لیکن دوبارہ جب آپﷺ وہاں تشریف لے گئے تو اسی طرح دعا فرما کر پھر نماز پڑھی۔

اس روایت کو صحیحین میں اندراج کے بعد اسماعیل بن ابی خالد کی زبانی عبداللہ بن ابی اوفی کے حوالے سے بتایا گیا ہے کہ آخر الذکر کے بیان کے مطابق احزاب کے بارے میں مندرجہ دعا (بد دعا) فرمائی تھی:

"یا اللہ کہ تو کتاب نازل فرمانے والا اور سریع الحساب ہے احزاب کو شکست سے دو چار فرما۔ یااللہ انہیں شکست دے
اور ان کے پاؤں اکھیڑ دے"۔

ایک روایت میں یہ الفاظ بھی ہیں:

"یااللہ! انہیں شکست دے اور ہمیں ان پر فاتح بنا دے"۔

بخاریؒ نے قتیبہ، لیث، سعید مقبری، سعید مقبری کے والد اور ابوہریرہ رضی اللہ عنہ کے حوالے سے بیان کیا کہ غزوہ خندق کے انتقام پر آپﷺ نے ارشاد فرمایا:

"اللہ کے سوا کوئی معبود نہیں ہے جس نے اپنے لشکر یعنی مسلمانوں کو عزت بخشی اور اپنے بندے (نبیﷺ) کی مدد فرمائی نیز احزاب (دشمنوں کو) مغلوب کیا اور انہیں ان کی حد تک پہنچا۔ اب (ان کے لیے) باقی کیا رہ گیا ہے؟"۔

غزوہ خندق کے دوران میں نبی کریم(ﷺ) کا ذکر سطور بالا میں پہلے ہی آ چکا ہے۔

ابن اسحٰق کہتے ہیں کہ انہی ایام میں جب کہ کفار نے مدینے کو اس کے بالائی اور نشیبی دونوں حصوں کی طرف سے محاصرے میں لے رکھا تھا ایک روز نعیم رضی اللہ عنہ بن مسعود ابن عامر بن انیف بن ثعلبہ بن قنفذ بن ہلال بن خلادہ بن اشجع ابن ریث بن غطفان نے آنحضرتﷺ کی خدمت میں حاضر ہو کر عرض کیا:

"یا رسول اللہ (ﷺ) میں مسلمان ہو گیا ہوں لیکن اس کی خبر چونکہ میری قوم کو نہیں ہے اس لیے آپﷺ جہاں چاہیں میں
وہیں آپﷺ کے حکم سے جانے کو تیار ہوں"۔

نعیم بن مسعود رضی اللہ عنہ کو آپﷺ نے یہ جواب دیا:

"تم جہاں تک ممکن ہو ہم سے دور رہو کیونکہ جنگ بڑی ہلاکت خیز اور تباہ کن ہوتی ہے"۔

آپ کی زبان مبارک سے یہ سن کر نعیم بن مسعود رضی اللہ عنہ آپﷺ کے پاس سے واپس ہوا اور سیدھا بنی قریظہ میں پہنچا جہاں کے لوگوں سے زمانہ جاہلیت میں دوستی تھی اور ان کے ساتھ اس کا ہر وقت اٹھنا بیٹھنا تھا۔ وہاں جا کر اس نے ان سے کہا:

"اے بنی قریظہ! آپ لوگ جانتے ہیں کہ میرے آپ لوگوں کے ساتھ کتنے گہرے دوستانہ تعلقات رہے ہیں"۔

اس پر وہ سب یک زبان ہوکر بولے:

"اور ہمیں تو اب بھی تم سے کوئی شکایت نہیں ہے"۔

ان سے یہ سن کر نعیم بن مسعود رضی اللہ عنہ نے کہا:

"دیکھو! یہ بستی تمہاری ہے، یہاں تمہاری عورتیں ہیں، تمہارے بال بچے ہیں، تمہاری زرعی زمینیں اور باغات ہیں، غرض تمہارا سارا مال و متاع نہیں ہے لیکن اگر تم اس لڑائی میں محمد کے خلاف قریش کا جو اپنا سب کچھ کے میں چھوڑ آئے ہیں ساتھ دیتے ہو جیسا کہ دے رہے ہو تو سوچو کہ اگر قریش کو شکست ہو گئی تو وہ پھر بھی واپس اپنے اپنے گھروں کو چلے جائیں گے اور ان کا کچھ نہیں بگڑے گا لیکن اس کے بعد تمہارا کیا حال ہوگا کیونکہ تم تو مسلمانوں کے پڑوس میں۔ کیا قریش سے مل کر اور ان سے جنگ کر کے تم مسلمانوں سے کسی اچھے سلوک کی امید رکھتے ہو؟"۔
نعیم بن مسعود رضی اللہ عنہ کی یہ باتیں سن کر بنی قریظہ بولے:

"تمہاری ان باتوں سے تو کھلی شرارت ٹپک رہی ہے"۔

بنی قریظہ پر اپنی ان باتوں کا اثر نہ دیکھ کر وہ وہاں سے قریش کے پاس پہنچا اور وہاں جا کر ابوسفیان بن حرب سے کہا:

"آپ تو جانتے ہیں ہیں کہ میں محمدﷺ سے الگ ہو کہ اب آپ لوگوں کے ساتھ ہو گیا ہوں اور یہ بات کسی طرح انہیں بھی
معلوم ہو گئی، اس لیے وہ اب مجھے سے اکثر باتیں چھپانے لگے ہیں۔ تاہم مجھے جو معلوم ہو سکا وہ میں اس لیے کہ آپ
لوگوں کے مجھ پر بہت سے احسانات ہیں آپ کو بتائے چلا آیا ہوں۔ لہذا اگر آپ اسے سن کر میری بات پر عمل کریں
کے تو یقیناً بڑے نقصانات سے بچ سکیں گے"۔

ابوسفیان نے نعیم بن مسعود رضی اللہ عنہ سے یہ بات سن کر کہا:

"مسلمانوں کا کوئی راز اگر تمہیں معلوم ہو تو وہ تم مجھے ضرور بتاؤ۔ میں تم سے وعدہ کرتا ہوں کہ اس کے بارے میں
تمہارے مشورے پر ضرور عمل کروں گا"۔

نعیم بن مسعود رضی اللہ عنہ ابوسفیان کی زبان سے یہ سن کر خوش ہوتے ہوئے بولا:

"تو سنو! وہ بات یہ ہے کہ بنی قریظہ کے یہودی محمد کی مخالفت کر کے اب پشیمان ہو رہے ہیں۔ انہوں نے مجھے اس پیغام کے ساتھ ان کے پاس بھیجا تھا کہ اگر وہ ان کی قریش کی حمایت کرنے کی غلطی معاف کر دیں تو وہ اب اس کے لیے تیار ہیں کہ وہ قریش کے چند معزز لوگوں کو پکڑ کر ان کے پاس بھیج دیں لیکن شرط یہ ہے کہ وہ قریش کے ان معزز لوگوں کو فوراً قتل کر دیں۔ اس کے بعد ہم تن من دھن سے ان کے ساتھ ہو جائیں گے یہ بات چونکہ محمدﷺ نے مان لی ہے
لہذا انہیں میرا مشورہ یہ ہے کہ اگر بنی قریظہ ان کے خلاف تمہارا مزید ساتھ دینے کے لیے تم سے بطور ضمانت تمہارے کچھ معزز لوگ اپنے پاس رکھنے کے لیے طلب کریں تو تم اپنا ایک آدمی بھی انہیں نہ دینا۔ بہر حال میں نے اپنی جان جوکھوں میں ڈال کر تمہیں یہ اطلاع دی ہے اس لیے اس معاملے میں تم جو بھی قدم اٹھاؤ اس میں میرا نام نہ آنے پائے ورنہ میری خیر نہیں ہوگی"۔

ابوسفیان سے اس گفتگو کے بعد نعیم بن مسعود رضی اللہ عنہ نے اٹھتے ہوئے کہا:

"اچھا اب میں چلتا ہوں ورنہ مسلمانوں میں میری غیر حاضری شبہ کی نظر سے دیکھی جائے گی"۔

ابوسفیان نے جس طرح نعیم بن مسعود رضی اللہ عنہ کا بڑے تپاک سے خیر مقدم کیا تھا اسی طرح اسے بڑی گرم جوشی سے رخصت کرتے ہوئے قریش کے لیے اس کے خلوص و ہمدردی اور جس اطلاع کا ابھی ذکر کیا گیا ہے اس کا بہت بہت شکر یہ ادا کیا۔

نعیم بن مسعود رضی اللہ عنہ ابوسفیان کے پاس اٹھ کر بنی غطفان میں جا نکلا۔ اس نے وہاں بھی وہی کچھ کہا جو اس سے قبل ابوسفیان سے کہہ آیا تھا۔ اس سے پہلے اس نے بنی غطفان سے اپنی قربت اور رشتے کا ذکر کیا تھا اور بنی غطفان نے اس کی باتوں کو خلوص پر مبنی جان کر اس کے مشورے پر عمل کرنے کا وعدہ کر لیا تھا۔
نعیم بن مسعود رضی اللہ عنہ نے اس روز تمام دن آنحضرتﷺ کی ہدایت کے مطابق اور اس کے علاوہ بنی قریظہ بنی غطفان
اور قریش پر یہ ظاہر کرنے کے لیے کہ اسے ان تینوں کو مذکورہ بالا اطلاعات فراہم کرنے کی بناء پر مسلمانوں سے اپنی جان کا خطرہ ہے ان کی طرف بھول سے بھی رخ نہیں کیا۔

اگلے روز ماه شوال سال پنجم ہجری کو جب کہ سینچر کا دن تھا قریش نے اپنے منصوبے کے مطابق کہ اس روز بنی قریظہ اور بنی غطفان کو ساتھ لے کر مدینے پر آخری بار بھر پور حملہ کیا جائے گا ان دونوں قبیلوں کے پاس عکرمہ بن ابوجہل اور چند دیگر شرفائے مکہ کو بھیجا تاکہ وہ اس کے لیے تیار ہیں لیکن انہوں نے انہیں یہ کہہ کر ٹال دیا کہ وہ دن ان کا "یوم السبت" ہے اور اس روز وہ کوئی کام نہیں کرتے بلکہ سارا دن عبادت میں گزارتے ہیں لیکن جب اگلے روز ان دونوں قبائل نے قریش کا ساتھ دینے کی وہی شرط
رکھی کہ ان کے چند معزز لوگ بطور ضمانت ان کے سپرد کیے جائیں تو قریش کھٹکے اور انہیں نعیم بن مسعود رضی اللہ عنہ کی اطلاع کا یقین آگیا لیکن اس کے باوجود قریش نے ان قبائل کو منانے کی کوشش جاری رکھی تو انہوں نے ان سے صاف کہہ دیا کہ جب تک ان کے پاس قریش کے اتنی ہی تعداد میں معزز لوگ بطور ضمانت نہیں چھوڑے جائیں گے جتنے ان دونوں قبائل کے لوگ باہمی معاہدہ صلح
کے تحت قریش کے پاس اب تک موجود ہیں وہ صرف قریش کے وعدوں پر ان کا ساتھ دینے کے لیے تیار نہیں ہیں لہذا ان کی یہ شرط پوری کیے بغیر وہ مسلمانوں سے بطور خود جس طرح نمٹنا چاہیں نمٹ سکتے ہیں۔

ان قبائل کے یہودیوں کے اس جواب سے قریش کو نعیم بن مسعود رضی اللہ عنہ کے مذکورہ بالا بیان کی مزید تصدیق ہوگئی اور انہوں نے ان دونوں قبائل کے پاس اپنا ایک آدمی بھی جیسا کہ انہیں نعیم بن مسعود رضی اللہ عنہ نے مشورہ دیا تھا بطور ضمانت چھوڑنے سے انکار
کیا تو وہ قبائل بھی نعیم بن مسعود رضی اللہ عنہ کی اس بات پر غور کرنے لگے کہ قریش کا ساتھ دینے کے باوجود اگر قریش کو شکست ہوئی جو خلاف قیاس نہیں تھا اور وہ وہاں سے مکے کو لوٹ گئے تو وہ دونوں قبائل مل کر بھی مسلمانوں کا مقابلہ کس طرح کر سکیں گے جب کہ خود
قریش کو ان کے مقابلے میں دو بار یعنی غزوہ بدر اور غزوہ احد میں منہ کی کھانا پڑی ہے اس لیے اس وقت قریش کا ساتھ دے کر مسلمانوں سے ہمیشہ کے لیے بات بگاڑ لینا مناسب نہیں ہوگا۔ چنانچہ انہوں نے اپنی مذکورہ بالا شرط منوائے بغیر قریش کا ساتھ دینے سے قطعی طور پر انکار کر دیا۔

ادھر قریش ان کی یہ شرط کس طرح تسلیم کرتے جب کہ انہیں بقول نعیم بن مسعود رضی اللہ عنہ یقین تھا کہ ان قبائل کے پاس ان کے مکفول آدمیوں کی تعداد کے برابر اپنے آدمی بطور ضمانت رکھنا انہیں دانستہ اپنے ہاتھوں موت کے منہ میں دھکیلنا ہوگا۔

چنانچہ اس کا وہی نتیجہ ہوا جس کی نعیم بن مسعود رضی اللہ عنہ کو اپنی مذکورہ بالا دوڑ دھوپ کے بعد پوری پوری امید تھی بلکہ اسے اللہ تعالیٰ کی مرضی اور اس کے رسول اللہﷺ کی منشاء کے عین مطابق کہنا چاہیے۔

اس کے علاوہ جیسا کہ متعدد ثقہ راویوں نے متفقہ طور پر بیان کیا ہے اسی رات لشکر قریش کے رُخ پر اللہ تعالیٰ کے حکم سے ایسی سرد و خشک اور تیز و تند ہوا کے جھکڑ چلے کہ انہیں اس برفیلی ہوا کی برودت سے اس کے باوجود کہ انہوں نے آگے کے الاؤ روشن کر کے ان میں ہر امکانی کوشش سے فراہم شدہ خشک لکڑیوں کے علاوہ تیر تک ان میں جھونک دیئے نجات نہ مل سکی اور رات بھر ان
کے دانت سے دانت بجتے رہے۔

یہ سب کچھ یقیناً اللہ تعالیٰ کے حضور آنحضرتﷺ کی ان مذکورہ بالا دعاؤں کا اثر تھا جو آپﷺ قریش کے خلاف مسلسل فرماتے رہے تھے۔

ابن اسحٰق نے موسیٰ بن عقبہ کی طرح نعیم بن مسعود رضی اللہ عنہ کے قصے اور ان جملہ واقعات کو نہایت حسن و خوبی سے تفصیلاً بیان کیا ہے اور یہ بھی بیان کیا ہے کہ اس رات آنحضرتﷺ نے حذیفہ بن یمان رضی اللہ عنھما کو قریش کی حالت معلوم کرنے کے لیے بھیجا تھا انہیں حکم دیا کہ وہ خاموشی سے قریش کے لشکر کا حال معلوم کر کے آپ کو بتائیں۔ چنانچہ حذافہ رضی اللہ عنہ آپﷺ کے اس حکم کی تعمیل میں اسی طوفانی رات میں جب کہ یخ بستہ ہوا کی آواز رعد کی کڑک سے اور اس کی تیزی بجلی سے کم نہ تھی لشکر قریش کا حال معلوم کر کے آئے تھے۔ ابن اسحٰق کے علاوہ متعدد دیگر راویوں نے قریش کے جگہ جگہ برفیلی ہوا کی شدت سے بچنے کے لیے آگ کے الاؤ روشن کرنے اور ان میں اپنے تیرتک جھونک دینے کا واقعہ بھی حذیفہ بن یمان رضی اللہ عنھما کے حوالے سے بیان کیا ہے۔ اس کے علاوہ
لشکر قریش میں ہر شخص کے دانت سے دانت بجنے اور ان سب کی زبان پر جن میں ابو سفیان بھی شامل تھا الرحیل الرحیل کی مسلسل پکار کا قصہ بھی حذیفہ بن یمان ہی کے حوالے سے بیان کیا گیا ہے جنہیں آنحضرتﷺ نے ان کے اس حالت میں لشکر قریش کا چکر لگا کر ان کی حالت کی اطلاع آپ کو دینے کے صلے میں جنت کی بشارت دی تھی اور یہ بھی فرمایا تھا کہ وہ روز قیامت بھی آپﷺ کے رفیق کی حیثیت سے آپﷺ کے ساتھ ہوں گے۔ غزوہ خندق کے موقع پر قریش پر نزولِ عذاب اور اللہ تعالیٰ کی طرف سے اور
مسلمانوں کی نصرت کے بارے میں اس روایت کی تصدیق مندرجہ ذیل قرآنی آیہ شریفہ سے بھی ہوتی ہے:
**<span class="quranic-text">(يَا اَيُّهَا الَّذِيْنَ آمَنُوْا اذْكُرُوْا نِعْمَةَ اللهِ عَلَيْكُمْ اِذْ جَاءَ تْكُمْ جُنُوْدٌ فَاَرْسَلْنَا عَلَيْهِمْ رِيحًا وَّ جُنُوْدًا لَّمْ تَرَوْهَا وَ كَانَ اللهُ بِمَا تَعْمَلُوْنَ بَصِيْرًا)</span>**
