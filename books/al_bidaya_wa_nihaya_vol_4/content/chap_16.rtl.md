## فصل

### مہاجرین حبشہ کی واپسی

جیسا کہ پہلے بیان کیا جا چکا ہے جن لوگوں نے آنحضرتﷺ کے حکم سے مکے سے حبشہ کو ہجرت کی تھی ان میں سے بعض نے آنحضرتﷺ کی ہجرت مدینہ کے بعد مکے کی طرف مراجعت کے بعد مدینے کو ہجرت کی تھی جن میں حضرت زینب ؓ بنت رسولﷺ اور ان کے شوہر بھی تھے۔

بخاریؒ فرماتے ہیں کہ ان سے یکے بعد دیگرے محمد بن علاء، ابو اسامہ، یزید بن عبداللہ اور عبداللہ بن ابی بردہ نے ابی بردہ اور ابی موسیٰ کے حوالے سے بیان کیا کہ جب انہیں آنحضرتﷺ کی مکے سے مدینے کی طرف ہجرت کی اطلاع ملی اس وقت وہ یمن میں تھے۔ چنانچہ پہلے وہ یمن سے حبشہ گئے اور وہاں سے نجاشی کے ذریعہ کشتیوں کا انتظام کر کے مکے واپس آنے کی بجائے براہ براست مدینے کی طرف چل پڑے۔

ابو موسیٰ کہتے ہیں کہ اس وقت ان کے ہمراہ ان کی قوم کے لوگوں میں سے باون یا تریپن آدمی تھے۔ وہ بیان کرتے ہیں کہ
جب وہ یمن سے حبشہ گئے تھے تو جعفر بن ابی طالب رضی اللہ عنہ کے پاس ٹھہرے تھے اور پھر وہاں سے سب مسلمانوں نے جمع ہو کر مدینے کا رخ کیا تھا لیکن مدینے پہنچ کر جب انہیں آنحضرتﷺ کی وہاں سے خیبر کی طرف اطلاع ملی تو وہ بھی خیبر کی طرف روانہ ہوئے لیکن راستے میں ٹھہر گئے تھے جہاں انہیں فتح خیبر کی اطلاع ملی تھی۔

ابوموسیٰ مزید بیان کرتے ہیں کہ جب ان کا اور ان کے ہمراہیوں کا کچھ فاتحین خیبر سے آمنا سامنا ہوا تو وہ بولے کہ چونکہ انہوں نے مکے سے آنحضرتﷺ کے فوراً بعد مدینے کو ہجرت کی تھی اس لیے وہ مہاجرین حبشہ پر سبقت رکھتے تھے۔

ابوموسیٰ کہتے ہیں کہ ان کے ساتھ اسماء بنت عمیس بھی تھیں۔ ان کے بارے میں حضرت عمر رضی اللہ عنہ نے پوچھا کہ آیا وہ حبشی تھیں یا بحری؟ اس پر اسماء غضب ناک ہوکر بولیں:

"آپ لوگ رسول اللہﷺ کے ساتھ رہ کر آرام سے کھاتے پیتے اور چین کرتے رہے جب کہ ہم حبشہ میں مصائب جھیلتے رہے اور سب کچھ ہم نے خدا اور اس کے رسول کے لیے کیا، پھر بھی آپ لوگ خود کو اول المہاجرین خیال کرتے ہو اور اپنے آپ کو ہم پر ترجیح دیتے ہو۔ میں خدا کو حاضر ناظر جان کر کہتی ہوں کہ میں جب تک رسول اللہ(ﷺ) سے یہ باتیں عرض نہ کرلوں گی کچھ کھاؤں گی اور نہ کچھ پیوں گی۔ البتہ میں کوئی بات بڑھا چڑھا کر آپﷺ سے عرض نہیں
کروں گی"۔

پھر جب آنحضرتﷺ خیبر سے واپسی پر وہاں تشریف لائے جہاں یہ مہاجرین حبشہ ٹھہرے ہوئے تھے تو اسماء نے آپﷺ
سے شکایۃً عرض کیا کہ " یا رسول الله(ﷺ) عمر (رضی اللہ عنہ) نے مجھے ایسا ایسا کہا تھا"۔

آنحضرتﷺ نے اسماء سے دریافت فرمایا: "اور تم نے انہیں کیا جواب دیا تھا؟"۔

اسماء نے عرض کیا: "میں نے انہیں ایسا ایسا جواب دیا تھا"۔

اس پر آنحضرتﷺ نے ارشاد فرمایا:

"نہ عمر رضی اللہ عنہ کو تم لوگوں پر کوئی ترجیح ہے اور نہ تمہیں ان پر کوئی فضیلت ہے مہاجرین کی حیثیت سے تم سب لوگ برابر کا درجہ اور حق رکھتے ہو جب کہ تم لوگوں نے تو دو بار ہجرت کی ہے۔

ابن اسحٰق کہتے ہیں کہ جو مہاجرین حبشہ سے لوٹے تھے ان میں سب سے پہلے آنے والے جناب جعفر اور ان کے سولہ ساتھی تھے اور وہ سب خیبر بھی گئے تھے۔

ابن اسحٰق نے ان لوگوں کے نام بھی بتائے ہیں جو یہ ہیں:

جعفر بن ابو طالب ہاشمی اور ان کی بیوی اسماء بنت عمیس، جعفر کے بیٹے عبداللہ جو حبشہ میں پیدا ہوئے تھے، خالد بن سعید بن سعد بن امیہ بن عبد شمس اور ان کی بیوی امینہ [^1] ان کا بیٹا سعید اور امہ بنت خالد جو دونوں حبشہ ہی میں پیدا ہوئے تھے، خالد کے بھائی عمرو بن سعید ابن العاص اور معصیب بن ابی فاطمہ وغیرہ۔

ابو موسیٰ اشعری رضی اللہ عنہ نے ان میں یعنی حبشہ سے واپس آنے والوں میں جو نام اضافہ کیسے ہیں وہ یہ ہیں:

آل عتبہ بن ربیعہ کے حلیف عبداللہ ابن قیس، اسود بن نوفل بن خویلد بن اسد الاسدی، جہم بن قیس ابن عبد شرجیل العبدری
جن کی بیوی ام حرملہ بنت عبد الاسود حبشہ میں وفات پا گئی تھیں۔ جہم کے بیٹے عمرو (جہم کی بیٹی خزیمہ حبشہ میں انتقال کر گئی تھیں) عامر ابن ابی وقاص زہری، عتبہ بن مسعود جو جہم کے حلیف تھے اور ان کا تعلق بنی ہذیل سے تھا، حارث بن خالد بن صخر تیمی جن کی بیوی ریطہ بنت حارث حبشہ میں ہلاک ہو گئی تھیں، عثمان بن ربیعہ بن اہبان الحمجی، محیمہ بن جزء الزبیدی (بن سہم کے حلیف) معمر بن
عبداللہ بن نضلہ العدوی، ابو حاطب بن عمرو بن عبد شمس، مالک بن ربیعہ بن قیس بن عبد شمس العامریان، مالک اور ان کی بیوی عمرہ بنت السعد ہی اور حارث بن عبد شمس بن لقیط الفہری۔

ابن اسحٰق نے اس سلسلے میں اپنی فہرست میں جو نام دیئے ہیں ان میں جیسا کہ بخاریؒ کے حوالے سے پہلے بتایا جا چکا ہے ابو موسیٰ اشعری رضی اللہ عنہ کے علاوہ اشعرئین میں سے ان کے بھائی ابا بردہ اور ان کے چچا ابا عامر نیز ان کے دیگر عزیزوں کے نام بھی نہیں دیئے ہیں، تاہم ابن اسحٰق نے جو نام اپنی مذکور و بالا فہرست میں دیئے ہیں،وہ سب ابو موسی اشعری رضی اللہ عنہ ہی کے بیان کردہ ہیں۔ (مؤلف)

ابن اسحٰق نے ان مہاجرین کے علاوہ جو دوسرے لوگ غزوہ خیبر میں شریک نہیں تھے۔ لیکن مال غنیمت کے دعوے دار تھے ان پر بھی تفصیلی گفتگو کی ہے۔

---

[^1] ابن ہشام نے یہی لکھا ہے لیکن اصابہ میں ان کا نام امیمہ بنت خلف بن اسعد بتایا گیا ہے۔ اصابہ میں یہ بھی بتایا گیا ہے کہ انہیں امینہ اور ھمینہ ناموں سے بھی پکارا جاتا تھا۔ (مؤلف)

---

### زہر آلود بکری کے گوشت کا قصہ

بکری کے زہر آلود گوشت کے بارے میں عروہ کی زبانی حضرت عائشہ رضی اللہ عنھا کے حوالے سے ذکر کرتے ہوئے بخاری بیان کرتے ہیں کہ ان سے عبداللہ بن یوسف اور لیث نے بھی حضرت ابو ہریرہ رضی اللہ عنہ کے حوالے سے بیان کیا کہ خیبر کے جملہ قلعوں کی فتح اور ان پر مجاہدین اسلام کے مکمل قبضے کے بعد وہاں کے یہودیوں کی طرف سے آنحضرتﷺ کی خدمت میں بطور ہدیہ بکری کا بھنا ہوا گوشت پیش کیا گیا تو جیسا کہ امام احمدؒ نے بھی بیان کیا ہے آپﷺ نے ان کے چند سن رسیدہ معزز لوگوں کو بلا کر ان
سے ان کے جد اعلیٰ کا نام دریافت فرمایا اور ان سے وہ نام سچ بتانے کے لیے کہا لیکن جو نام انہوں نے بتایا وہ غلط تھا۔ اس پر آپﷺ نے ارشاد فرمایا:

"آپ لوگوں نے جو نام بتایا ہے وہ غلط ہے جب کہ صحیح نام یہ ہے۔ پھر آپ لوگوں نے جھوٹ بولا جب کہ آپ لوگوں کو
صحیح نام معلوم تھا"۔

وہ بولے:

"ہمیں معلوم تو تھا لیکن ہم میں زیادہ مشہور وہی نام ہے جو ہم نے بتایا ہے"۔

اس کے بعد آپﷺ نے ان سے دریافت فرمایا:

وہ بولے:

"دوزخی کون ہوتے ہیں؟"۔

وہ بولے:

"پہلے ہم لوگوں میں جزا و سزا پر ایمان رکھنے والوں کی تعداد بہت تھی لیکن اب وہ گھٹتے گھٹتے بہت معمولی رہ گئی ہے اور اس میں بھی باہم اختلاف پایا جاتا ہے"۔

آپﷺ نے فرمایا:

"ہم اہل اسلام میں اس کے متعلق کوئی اختلاف نہیں پایا جاتا نہ ابد تک پیدا ہو گا"۔

اس کے بعد آپﷺ نے ان سے فرمایا:

"اچھا اب میں آپ لوگوں سے جو بات پوچھوں گا کیا آپ لوگ اس کے بارے میں مجھے ٹھیک ٹھیک بتائیں گے؟"۔

وہ بولے:

"جی ابوالقاسم! ہم اس کا بالکل ٹھیک اور سچ جواب دیں گے"۔

آپﷺ نے فرمایا:

"اچھا تو بتاؤ اس گوشت میں زہر تم میں سے کس نے ملایا ہے؟ یا اس گوشت کو زہر آلود کرنے میں تمہیں کس نے آمادہ کیا ہے؟"۔

آپﷺ کے اس سوال کا انہوں نے یہ جواب دیا:

"یا ابا القاسم! سچ بات یہ ہے کہ ہم لوگوں نے باہمی مشورے سے خود ایسا کیا ہے کیونکہ ہمیں یقین تھا کہ اگر آپ(ﷺ) سچے نبی ہیں تو آپ(ﷺ) کو اس سے کوئی ضرر نہیں پہنچے گا ورنہ آپ(ﷺ) ہلاک ہو جائیں گے"۔

اس سلسلے میں بخاریؒ بھی عنوان "جزیہ" کے تحت عبداللہ بن یوسف کے حوالے سے اور مغازی کے بیان میں لیث اور
عبداللہ بن یوسف دونوں کے حوالے سے اس واقعے کو یونہی بیان کرتے ہیں۔ البتہ بیہقی کہتے ہیں کہ انہیں ابو عبداللہ الحافظ، ابو العباس العصم نے بتایا اور ان سے سعید بن سلیمان اور عباد بن عوام نے سفیان بن حسین، زہری، سعید بن مسیبؒ، ابی سلمہ بن عبد الرحمٰن اور ابو ہریرہ رضی اللہ عنہ کے حوالے سے بیان کیا کہ یہود کی ایک عورت نے آنحضرتﷺ  کی خدمت میں بکری کا بھنا ہوا زہر آلود گوشت ہدیہ پیش کیا تھا لیکن آپﷺ نے اپنے صحابہ رضی اللہ عنہم کو اسے کھانے سے روک دیا تھا اور اس عورت سے دریافت فرمایا تھا
کہ اسے اس گوشت میں زہر ملانے کے لیے کس نے کہا تو اس نے جواب دیا تھا:

"میں نے اس گوشت میں زہر یہ دیکھنے کے لیے ملایا ہے کہ اگر آپ (ﷺ) سچے نبی ہیں تو اسے فوراً پہچان جائیں گے
ورنہ (نعوذ باللہ) ہم لوگوں کا آپ (ﷺ) سے پیچھا چھوٹ جائے گا"۔

بیہقی مذکورہ بالا حوالے دیتے ہوئے بیان کرتے ہیں کہ آپ نے اس عورت کے مندرجہ بالا جواب پر اس سے کوئی تعارض نہیں فرمایا تھا۔

بیہقی کے علاوہ ابوداؤد نے بھی ہارون بن عبداللہ اور سعید بن سلیمان کے حوالے سے اس سلسلے میں جو کچھ بیان کیا ہے وہ اسی حد تک ہے اور امام احمدؒ نے بھی یہی بیان کیا ہے البتہ امام احمدؒ نے اس میں یہ اضافہ بھی کیا ہے کہ آنحضرتﷺ اور آپﷺ کے صحابہ رضی اللہ عنہم نے اس گوشت سے تھوڑا سا کھا بھی لیا تھا لیکن اس کے بعد بھی آپ نے اس عورت کو پھر بھی اس کا مندرجہ بالا جواب
سن کر معاف فرما دیا تھا۔ تاہم اس زہر آلود گوشت کا اتنا اثر ضرور ہوا تھا کہ جب آپ ایک بار کسی سفر پر تشریف لے گئے تو آپﷺ کے پائے شریف اچانک سن ہو گئے تھے اور یہی اثر آپﷺ کے ان صحابہ رضی اللہ عنہم پر بھی ہوا تھا جنہوں نے وہ گوشت تھوڑا بہت چکھا تھا۔ ان میں ابو ہند بھی شامل تھے۔

ابوداؤدؒ فرماتے ہیں کہ ان سے وہب بن بقیہ اور خالد نے محمد بن عمر و اور ابی سلمہ کے حوالے سے بیان کیا کہ اس گوشت کے زہریلے اثر سے بشر ابن البراء بن معرور وفات پا گئے تھے۔

اس روایت میں آنحضرتﷺ اور آپ کے صحابہ رضی اللہ عنہم کے پاؤں سن ہونے کا ذکر نہیں ہے۔ (مؤلف)

البتہ بیہقی نے چند دوسرے مستند حوالوں سے جن میں ابوہریرہ رضی اللہ عنہ بھی شامل ہیں بیان کیا ہے کہ اس گوشت کے اثر سے بشر ابن البراء کے وفات پا جانے پر آنحضرتﷺ نے اس عورت کو قتل کرنے کا حکم دیا تھا اور وہ قتل کردی گئی تھی۔

ابن اسحٰق کہتے ہیں کہ ان سے مروان بن عثمان بن ابی سعید بن ابی معلیٰ نے بیان کیا کہ آنحضرتﷺ نے اس مرض کے
دوران میں جس میں آپﷺ نے وفات پائی بشر بن البراء بن معرور کی بہن سے جو ان دنوں آپ کی عیادت کے لیے حاضر ہوئی تھیں فرمایا تھا:

"یہ اسی گوشت کے زہر کا اثر ہے جو میں نے اور تمہارے بھائی نے خیبر میں کھایا تھا، کاش میں نے تمہارے بھائی کو اس کے کھانے سے روک دیا ہوتا"۔

اس روایت میں حد سے زیادہ غرابت و تکارت ہے۔ واللہ اعلم (مؤلف)
