## فصل

### خیبر کے قلعے

ابن اسحٰق متعدد مستند حوالوں سے بیان کرتے ہیں کہ خیبر کے قلعوں میں سب سے پہلے قلعہ ناعم فتح ہوا لیکن اس میں محمود بن سلمہ شہید ہوگئے اور وہاں مال غنیمت میں بہت کم ملا جسے آنحضرتﷺ نے بدستور سابق خمس نکال کر مجاہدین میں حصہ رسد تقسیم فرما دیا۔

ایک بات وہاں قابل ذکر یہ پیش آئی کہ جیسے پہلے بتایا گیا ہے کہ یہودی عموماً گدھوں کا گوشت کھایا کرتے تھے اور وہ بھی چونکہ اہل کتاب تھے اس لیے مسلمانوں نے وہاں انہی کی طرح ان کا گوشت استعمال کیا لیکن جب اس کی اطلاع آنحضرتﷺ کو ہوئی تو آپﷺ نے گدھے کے گوشت کو مسلمانوں کے لیے حرام ہی ٹھہرایا۔ لیکن بعض علماء و فقہاء نے اس کی توجیہ یہ کی ہے کہ گدھا چونکہ عموماً بار برداری کے کام آتا ہے اس لیے گھوڑے کی طرح اس کا گوشت کھانا بھی اقتصادی مصالح کے خلاف ہے اس لیے
متروک ہی ہونا چاہیے تھا۔

بہرکیف صحیحین میں گدھے کے گوشت کی حرمت کے بارے میں جو حدیث حماد بن زید کی زبانی عمرو بن دینار، محمد بن علی اور جابر کے حوالے سے روایت کی گئی ہے اس کے متعلق یہ بتایا گیا ہے کہ:

"یوم خیبر میں آنحضرتﷺ نے گدھے کے گوشت کو مسلمانوں کے لیے حرام قرار دیا تھا لیکن اگر وہ کہیں خیل در خیل
یعنی بہت کثرت سے اور جنگلی ہوں تو اس کے گوشت کے استعمال کی (وہ بھی سخت ضرورت کی حالت میں) اجازت
دے دی تھی"۔

ابن اسحٰق کہتے ہیں کہ ان سے عبداللہ بن نجمیع نے مکحول کے حوالے سے بیان کیا کہ انہیں یعنی وہاں موجود مسلمانوں کو آنحضرتﷺ نے غزوہ بدر کے دوران میں چار چیزوں کی ممانعت فرمائی تھی، ایک تو کسی حاملہ عورت کو زوجیت میں لینے کی دوسرے پالتو گدھے کا گوشت کھانے کی تیسرے کسی درندے کا گوشت کھانے اور چوتھے مال غنیمت کی تقسیم سے قبل اس کی فروخت کی۔ یہ حدیث، حدیث مرسل ہے۔ (مؤلف)

غزوہ بدر کے دوران میں بہت سی چیزوں اور باتوں کی حرمت کے بارے میں احادیث نبوی کی روایات میں کافی
اختلافات پائے جاتے ہیں۔ تاہم امام احمدؒ کی پیش کردہ یہ روایت آج تک محفوظ و مستند مانی جاتی ہے کہ حضرت علی ابن انس سے بیان کیا:

رسول اللہﷺ نے غزوہ خیبر کے دوران میں ہمیں کسی عورت سے نکاح کی بجائے متاع کرنے اور پالتو گدھے کا
گوشت کھانے کی ممانعت کی تھی"۔

بہرکیف بعض فقہاء نے اس حدیث کی تشریح کرتے ہوئے یہ فتویٰ دیا ہے کہ رسول اللہﷺ کی طرف سے متاع کی
ممانعت خیبر کے مخصوص حالات کی بنیاد پر کی گئی تھی جب کہ کسی اور (طویل) سفر کے دوران میں متاع کی اباحت درست ہے اور ابن عباس رضی اللہ عنھما نے حضرت علی رضی اللہ عنہ کے حوالے سے نہیں بیان کیا ہے۔ واللہ اعلم (مؤلف)

سہیلی وغیرہ کے بیانات کے مطابق تین موقعوں کے لیے عورتوں سے مباشرت کی ممانعت کی گئی تھی ایک تو غزوہ خیبر کے دوران میں دوسرے عمرۃ القضا کے موقع پر اور تیسرے فتح مکہ کے موقع پر۔

دوسری روایات میں ان میں سے دو مواقع غزوہ تبوک اور حجۃ الوداع بیان کیا گیا ہے۔ واللہ اعلم

ابن اسحٰق بیان کرتے ہیں کہ جب مجاہدین اسلام نے خیبر کے کئی دوسرے قلعے فتح کیے تو انہیں وہاں سے مال غنیمت کچھ بھی نہیں ملا تھا جو آنحضرتﷺ تقسیم فرماتے لیکن آخر میں جب خیبر کا عظیم ترین قلعہ فتح ہوا جس کے محاصرے میں دس دن لگے تھے تو وہاں سے کثیر مال غنیمت کے علاوہ کھانے پینے کی اشیاء بھی بڑی مقدار میں ملی تھیں۔

یہ روایت ابوداؤد نے بھی پیش کی ہے۔

### صفیہ بنت حئی کا قصہ

بنی نضیر کے یہودی خیبر میں جمع ہو کر برابر آنحضرتﷺ
کے خلاف کسی نہ کسی سازش میں ملوث اور آس پاس کے دوسرے قبائل کو بھی مدینے کے مہاجرین و انصار کے خلاف ابھارتے رہتے تھے اس لیے آپ کو لا محالہ ایک روز ان سے دو ٹوک فیصلہ کرنے کے لیے اپنے صحابہ رضی اللہ عنہم کو ساتھ لے کر مدینے سے وہاں کا رخ کرنا پڑا۔

خیبر میں اس وقت حئی بن اخطب اور ابی حقیق یہودیوں کے سب سے زیادہ صاحبان ثروت اور ان کے معزز ترین اشخاص
سمجھے جاتے تھے اور وہی وہاں کے سیاہ سفید کے مالک تھے۔ اس وقت سے کچھ قبل صفیہ بنت حئی سن بلوغ کو نہیں پہنچی تھیں لیکن وہیں تربیت پا رہی تھیں۔ حئی بن اخطب کا ارادہ تھا کہ انہیں ان کے کسی چچا زاد بھائی سے منسوب کر دیا جائے اور جب آنحضرتﷺ خیبر پہنچے تو وہ اس سے چند روز پہلے ہی اپنے ایک چچا زاد بھائی کی زوجیت میں آئی تھیں اور اسی دوران میں انہوں نے ایک روز خواب
میں دیکھا تھا کہ چاند آسمان سے اتر کر ان کی خواب گاہ میں داخل ہو رہا ہے۔ یہ خواب جب انہوں نے اپنے شوہر کو سنایا تو اس نے ان کے منہ پر تھپڑ مار کر کہا:

"کیا تجھے یثرب (مدینہ) کا اشتیاق اور اس کے حکمران کے آغوشن کی تمنا ہے؟"۔

اس کے بعد ہی سے صفیہ کا دل خود بخود آنحضرتﷺ کی طرف کھینچنے لگا اور ان کے دل میں آپ کی غائبانہ محبت پیدا ہوگئی۔ پھر خدا کا کرنا ایسا ہوا کہ جب حئی بن اخطب کا قلعہ مجاہدین اسلام نے فتح کیا تو ان کا شوہر مسلمانوں سے دست بدست لڑائی میں مارا گیا اور وہ مال غنیمت اور دوسری عورتوں کے ساتھ ایک کنیز کے طور پر لشکر اسلام میں لائی گئیں۔

ابوداؤدؒ فرماتے ہیں کہ جب خیبر میں گرفتار شدہ عورتوں کو جمع کیا گیا تو صفیہ رضی اللہ عنھا کو جن کے حسن و جمال کی خیبر میں پہلے ہی سے شہرت تھی دحیہ کلبی رضی اللہ عنہ نے اپنے حصے کے مال غنیمت میں آنحضرتﷺ سے صفیہ رضی اللہ عنھا کو بھی مال غنیمت میں بطور کنیر مانگ لیا اور آپﷺ نے انہیں ان کے سپرد فرما دیا۔

یعقوب بیان کرتے ہیں کہ صفیہ رضی اللہ عنھا کو دحیہ کلبی رضی اللہ عنہ کے سپرد کیے جانے کے بعد کسی شخص نے آنحضرتﷺ سے عرض کیا:

"یا رسول اللہ (ﷺ) صفیہ بنت قریظہ و بنی نضیر کی سیدہ ہے اس لیے مناسب ہوگا کہ آپﷺ اسے اپنی کنیزی میں لے
لیں۔ پھر جب کچھ دوسرے لوگوں کا بھی اصرار ہوا تو آپﷺ نے دحیہ کلبی رضی اللہ عنہ کو بلا کر ان سے فرمایا کہ اگر وہ کچھ خیال نہ کریں تو کوئی اور کنیز اپنے لیے پسند کر لیں اور صفیہ رضی اللہ عنھا کو آپ کی خدمت کے لیے رہنے دیں۔ چنانچہ دحیہ کلبی رضی اللہ عنہ نے فوراً ہی بخوشی آپﷺ کے ارشاد کی تعمیل کر دی۔ اس کے بعد جیسا کہ ابوداؤد نے یعقوب بن ابراہیم اور ابن علیہ کی زبانی عبدالعزیز بن صہیب اور ابن انس کے حوالے سے بیان کیا آنحضرتﷺ نے صفیہ بنت حئی ابن اخطب رضی اللہ عنھا کو ان کی مدت عدت گزرنے کے بعد ان کی مرضی معلوم کر کے اور انہیں آزاد کر کے اپنی زوجیت میں لے لیا تھا۔

ابوداؤدؒ بیان کرتے ہیں کہ ان سے محمد بن خلاد باہلی، بہز بن اسد، حماد بن سلمہ اور ثابت نے ابن انس سے بیان کیا کہ
آنحضرتﷺ نے دحیہ کلبی رضی اللہ عنہ کو صفیہ کی باقاعدہ قیمت ادا کر کے لیا تھا اور پھر انہیں آزاد کر کے انہیں اپنی زوجیت میں داخل کیا تھا اور اس طرح ان کے اس خواب کی انہیں تعبیر مل گئی تھی جو انہوں نے خیبر میں دیکھا تھا۔

یہ بات راویوں میں متنازعہ ہے کہ "صفیہ رضی اللہ عنھا کبھی ام المومنین کہلائیں یا ہمیشہ آنحضرتﷺ کی کنیز خاص کے طور پر مشہور ہیں"۔
