## فصل

### غزوہ خندق کے بعد

ابن اسحٰق کہتے ہیں کہ جب آنحضرتﷺ خندق کے کام سے فارغ ہوئے تو آپﷺ جیسا کہ سنا گیا تھا مشرکین مکہ اور ان
کے ساتھ شریک قبائل کی مدینے کی طرف آمد کے منتظر رہے جس کے بعد حسب توقع وہ لوگ آ ہی پہنچے۔ مشرکین قریش اپنے دس ہزار ٹڈی دل لشکر کے ساتھ جن میں حبشیوں کی کثیر تعداد کے علاوہ ان کے حامی بنی کنانہ اور دوسرے تہامی قبائل کے لوگ بھی شامل تھے۔ جب وہ غطفان پہنچے تھے تو غطفانی قبائل بھی ان کے ساتھ ہو لیے اور اس کے بعد اہل نجد بھی ان میں شریک ہو گئے یہاں تک کہ وہ احد کی طرف "ذنبِ لقمی" تک پہنچ گئے اور ان کا رخ مدینے کی طرف ہوا تو آنحضرتﷺ تین ہزار مجاہدین اسلام کے
ساتھ مدینے سے آگے بڑھے حتی کہ ان دشمنان اسلام اور مسلمانوں کے درمیان حد فاصل خندق رہ گئی۔ دشمن کے مقابل جانے سے قبل آپﷺ نے مدینے کی خواتین کو حکم دیا تھا کہ وہ اپنی اپنی چھتوں سے لڑائی کا مشاہدہ کریں لیکن شہر کی حدود سے آگے آنے کی کسی حالت میں کوشش نہ کریں۔

جب مشرکین نے میمنہ و میسرہ کو پھیلا کر مدینے کے بالائی اور نشیبی دونوں طرف لڑائی کے لیے محاذ بنایا تو مسلمانوں کو بھی آنحضرتﷺ نے ان کے سامنے پوزیشن لینے کا حکم دیا۔

ابن ہشام کہتے ہیں کہ اس موقع پر بھی نبی کریمﷺ نے ابن ام مکتوم رضی اللہ عنہ ہی کو مدینے کی اندرونی نگرانی اور انتظامات کے لیے مقرر فرمایا تھا۔

کہا جاتا ہے کہ مندرجہ ذیل آیت اللہ تعالیٰ نے اس موقع پر نازل فرمائی تھی:

**<span class="quranic-text">(وَاِذْ جَاؤُكُم مِّنْ فَوْقِكُمْ وَ مِنْ اَسْفَلَ مِنْكُمْ وَ قَدْ زَاغَتِ الاَبْصَارُ وَ بَلَغَتِ الْقُلُوْبُ الْحَنَاجِرَ وَ تَظُنُّوْنَ بِاللهِ الظُّنُوْنَا)</span>**

بخاریؒ فرماتے ہیں کہ ان سے عثمان بن ابی شیبہ اور عبید نے ہشام بن عروہ، ان کے والد اور حضرت عائشہ رضی اللہ عنها کے حوالے سے بیان کیا کہ اس آیہ شریفہ کی شانِ نزول غزوہ خندق ہی کا دن ہے۔

موسیٰ بن عقبہ کہتے ہیں کہ جب مشرکین مکہ اور ان کے حامی قبائل (احزاب) گروہ در گروہ مدینے کے گرد و پیش پہنچے تو بنی قریظہ بھی ان کی مدد کے لیے آگئے۔

ابن اسحٰق کہتے ہیں کہ جس وقت حئی ابن اخطب نضری اپنے قبیلے کی صفوں سے نکل کر آگے بڑھا تو یہ دیکھ کر کعب بن اسد قرظی جو اس قبیلے کے حل و عقد اور معاہدوں میں پیش پیش رہ کر ان کے معاملات طے کیا کرتا تھا بھاگتا ہوا اول الذکر کے قریب پہنچا اور اس سے کہا:

"اے حئی! تمہارا مقصد کیا ہے؟ کیا تم ہم سے آگے اور علیحدہ رہ کر اہل مدینہ کے خلاف جنگ میں پہل کرنا چاہتے ہو؟"۔

حئی ابن اخطب تیوری چڑھا کر بولا:

"تم میرا راستہ چھوڑ دو"۔

کعب نے کہا:

"اے حئی! مجھے تم پر افسوس ہے، میں یہاں تم لوگوں کو یہی یاد دہانی کرانے کے لیے آیا ہوں کہ محمد(ﷺ) سے ہمارا
معاہدہ صلح ہو چکا ہے جس میں ان کی طرف سے اب تک سرمو فرق نہیں پڑا ہے بلکہ وہ ہمارے ساتھ اب تک ہمیشہ بھلائی سے پیش آئے اور ایفائے عہد کے پابند رہے ہیں پھر بتاؤ کہ میں ان کے خلاف جنگ میں کیسے شریک ہو سکتا ہوں یا تمہیں اس کی اجازت کیسے دے سکتا ہوں؟"۔

حئی بولا: "میں تم سے کہتا ہو کہ تم میرا راستہ چھوڑ دو"۔

کعب نے کہا:

"معلوم ہوتا ہے کہ تم قریش مکہ اور دوسرے لوگوں کے ساتھ مل کر اور مدینے کی لوٹ مار میں شریک ہو کر مال و دولت
حاصل کرنا چاہتے ہو۔ کیا تمہیں محمد(ﷺ) کے ساتھ اپنے معاہدے کی مطلق پروا نہیں ہے؟"۔

حئى ابن اخطب نے جواب دیا:

"چلو یہی سہی لیکن کیا تمہیں بھی محمد(ﷺ) کی طرف اپنے اس عمل کے صلے میں مال و دولت اور انعام و اکرام کی
خواہش نہیں ہے؟ جبکہ تم مجھے یقین ہے قریش مکہ اور دوسرے لوگوں کے ساتھ تکلیف اٹھا کر یہاں تک صرف اسی لیے آئے ہو"۔

یہ سن کر کعب نے یہ کہتے ہوئے حئی ابن اخطب نضری کا راستہ چھوڑ دیا کہ:

"بہرحال میں اس معاملے میں تمہارے ساتھ نہیں ہوں اور اب اپنے لوگوں کی حفاظت کے تم خود ذمہ دار ہو"۔

موسیٰ بن عقبہ بتاتے ہیں کہ حئی ابن اخطب اور کعب کی اس گفتگو کے باوجود بنی قریظہ اور بنی نضیر کی بعد میں گفتگو کے بعد یہ طے پایا کہ اگر قریش مکہ ان کے ان نوے معزز لوگوں کو چھوڑنے کا وعدہ کریں جو ان کے پاس کسی معاہدے کے تحت رکے ہوئے تھے تو وہ آنحضرتﷺ سے کیا ہوا معاہدہ صلح توڑ کر ان کا ساتھ دینے کو تیار ہیں اور اس کے بعد جب قریش مکہ نے موقع غنیمت جان کر اور اس سے فائدہ اٹھانے کے لیے یہ وعدہ کر لیا تو یہ لوگ آپﷺ سے نقض معاہدہ پر تیار ہو گئے جن میں خود کعب بن سعد نفری
بھی شامل تھا لیکن بنی سعد کے اسد، اسید اور ثعلبہ ان کی اس رائے سے اختلاف کرتے ہوئے آپ کی طرف چلے آئے۔

جب آنحضرتﷺ کو بنی نضیر اور بنی قریظہ کے بارے میں نقض عہد کی اطلاع ملی تو آپﷺ نے ان کے پاس سعد بن
محاذ رضی اللہ عنہ کو جو ان دنوں بنی اوس کے سردار تھے اور سعد بن عبادہ جو بنی خزرج کے سردار تھے بھیجا اور وہ کسی نہ کسی طرح ان کے پاس پہنچ گئے اور وہاں جا کر ان سے کہا کہ اگر وہ مسلمانوں کے ساتھ معاہدہ صلح کی پابندی کرنا چاہیں تو صرف اتنا کریں کہ مشرکین مکہ کا ساتھ دینے کی بجائے اپنے اپنے گھروں کو لوٹ جائیں۔ اس پر بنی نضیر تو نیم راضی تھے لیکن بنی قریظہ اپنی بات پر اڑے رہے
بلکہ انہوں نے آنحضرتﷺ کو پہچاننے سے ہی انکار کر دیا اور بولے:

"کون محمدﷺ؟ وہی جنہوں نے تم مسلمانوں کو فارس و روم کی فتح قیصر و کسریٰ کے قصور و محلات اور ان کی دولت کثیر پر قبضے کے خواب دکھائے ہیں لیکن پہلے وہ ان سے صرف اپنی جان ہی بچا کر دکھا دیں، ہم ایسے جھانسوں میں آنے والوں میں سے نہیں ہیں"۔

موسیٰ بن عقبہ بتاتے ہیں کہ سعد بن عباد میں داد نے بنی قریظہ کو اپنی طرف سے لاکھ سمجھانے کی کوشش کی لیکن وہ کسی طرح نہ مانے۔ انہوں نے مسلمانوں کے ہاتھوں بنی نضیر کے انجام سے بھی انہیں آگاہ کر کے ان سے کہا کہ کہیں بعد میں انہیں بھی انہی کی طرح بعد میں مسلمانوں کے سامنے ہتھیار ڈال کر ان سے معاہدہ صلح پر مجبور نہ ہونا پڑے لیکن وہ پھر بھی اپنی ضد پر اڑے رہے تو یہ
دونوں وہاں سے واپس آگئے اور بنی قریظہ کی ضد سے آنحضرتﷺ کو آگاہ کر دیا اس پر آپﷺ نے مجاہدین اسلام کو مشرکین کے مقابلے میں اللہ تعالیٰ کی طرف سے فتح و نصرت کی بشارت دیتے ہوئے فرمایا:

"مجھے بنی قریظہ کی طرف سے پہلے ہی کسی بھلائی کی امید نہیں تھی، بہرحال ہم نے اپنی طرف سے حجت تمام کر دی ہے۔
(تشریحی ترجمہ)

موسیٰ بن قتادہ بیان کرتے ہیں کہ اگلی صبح کو دونوں طرف سے کچھ لوگ آگے بڑھے لیکن ان میں ایک دوسرے پر تیراندازی و سنگ باری کے علاوہ کسی شدید جنگ یا دست بدست لڑائی کی نوبت نہیں آئی۔

سعید بن مسیبؒ کہتے ہیں کہ اس موقع پر آنحضرتﷺ اللہ تعالیٰ سے یہ دعا فرماتے رہے:

"یا اللہ! میں تجھ سے تیرا وعدہ پورا کرنے کی استدعا کرتا ہوں (یقیناً) تو یہ نہیں چاہے گا کہ تیری عبادت کرنے والا
(زمین پر) کوئی باقی نہ رہے"۔

لیکن دوسری طرف مسلمانوں ہی میں کچھ ایسے لوگ بھی تھے جو دیسے تو خود کو مسلمان کہتے تھے لیکن وہ بھی وہی کہتے تھے جو سعد بن معاذ اور سعد بن عباد رضی اللہ عنہ سے بنی قریظہ نے کہا تھا یعنی آنحضرتﷺ کا یہ وعدہ کہ مسلمان بہت جلد قیصر و کسریٰ کے قصور و محلات کے مالک بنیں گے (نعوذ باللہ) صرف وعدے ہی تک محدود تھا جب کہ آپ کا غائط تک صحیح و سلامت پہنچنا بھی ان کے
نزدیک ناممکنات میں سے تھا اور تو اور خود اوس بن قیظی نے آپﷺ سے کہا تھا کہ چونکہ ان کی عورتیں ان کے گھروں پر تنہا رہ گئی ہیں اس لیے اسے اور اس کے ساتھیوں کو اپنے اپنے گھروں کو واپس جانے کی اجازت دی جائے۔

بات دراصل یہ تھی کہ یہ لوگ مشرکین سے خائف تھے اور ڈرتے تھے کہ وہ ان سے جنگ کر کے کسی بڑی مصیبت میں مبتلا ہو جائیں گے۔ اللہ تعالیٰ نے ان لوگوں کو منافق فرمایا جیسا کہ مندرجہ ذیل آیت سے صاف ظاہر ہے۔

**<span class="quranic-text">(وَاِذْ يَقُوْلُ الْمُنَافِقُوْنَ وَالَّذِيْنَ فِىْ قُلُوْبِهِمْ مَرَضٌ مَّا وَعَدَنَا اللهُ وَرَسُوْلُهٗ۔۔۔۔۔۔۔ الخ)</span>**

ابن اسحٰق کہتے ہیں کہ جب مشرکین مدینے کا محاصرہ کیے ہوئے تھے جو قریباً بیس شب و روز یا ایک مہینے تک جاری رہا تو اس زمانے میں رسول اللہ(ﷺ) برابر یا تو اللہ تعالیٰ سے مسلمانوں کی کامیابی کی دعا فرماتے رہے یا مجاہدین اسلام کی دلجمعی اور صبر و استقامت کی تلقین فرماتے رہے۔ تاہم اس دوران میں مشرکین کی طرف سے کبھی تیراندازی اور ادھر سے جوابی تیراندازی ہی کے سوا کوئی اور خاص لڑائی نہیں ہوئی لیکن جب اس طرح محصور رہ کر فدائیان اسلام کے مصائب میں روز بروز اضافہ ہونے لگا تو جیسا کہ عاصم بن عمر بن قتادہ، زہری کے حوالے سے بتاتے ہیں حضور نبی کریمﷺ نے عیینہ بن حصن اور حارث بن عوف کے پاس جو
دونوں بنی غطفان کی قیادت کر رہے تھے مدینے کے تین تازہ پھل اس پیغام کے ساتھ کچھ لوگوں کو بھیجنے کا قصد فرمایا کہ وہ آپﷺ کے ساتھ پہلے معاہدہ صلح کی رو سے اور اس کی پابندی کرتے ہوئے اپنے ساتھیوں کو لے کر واپس چلے جائیں۔ تاہم یہ ان کی مرضی پر منحصر ہے اور اس سلسلے میں ان پر کسی قسم کا دباؤ نہیں ہے نیز یہ کہ اگر وہ آپﷺ کے ساتھ کوئی تازہ معاہدہ کرنا چاہیں تو فی الحال زبانی کرلیں جسے بعد میں باقاعدہ ضبط تحریر میں لایا جا سکتا ہے۔ البتہ اس سے قبل آپﷺ نے اس سلسلے میں پہلے سعدین یعنی سعد بن معاذ اور سعد بن عباد رضی اللہ عنھما سے مشورہ طلب فرمایا لیکن وہ دونوں یک زبان ہوکر بولے:

"یا رسول اللہ(ﷺ) اس وقت اللہ تعالیٰ آپﷺ سے جو کچھ چاہتا ہے آپﷺ اس پر عمل فرمائیے، ہم ان شاءاللہ ہر حالت میں آپ کی اطاعت کریں گے۔ اس کے علاوہ بھی آپﷺ ہمیں جو حکم دیں گے ہم اس پر صدق دل سے عمل کریں گے"۔

آنحضرتﷺ نے ارشاد فرمایا :

"میں چاہتا ہوں کہ اہل عرب با بھی تفرقہ اندازی چھوڑ کر متحد ہو جائیں تاکہ اقوام عالم میں ان کی بے عزتی نہ ہو"۔

آپ کی زبان مبارک سے یہ کلمات سن کر مذکورہ بالا دونوں حضرات یک زبان ہوکر بولے:

"یا رسول اللہ (ﷺ) ہم پہلے جب متحد تھے تو شرک جیسی لعنت میں مبتلا تھے اور انہی عربوں کی طرح بتوں کو پوجتے تھے۔ اب بھی وہ یہی چاہتے ہیں کہ ہم ان سے اتحاد کر کے پھر ویسے ہی ہو جائیں حالانکہ اب اللہ نے آپﷺ کے ذریعہ اسلام کی نعمت سے سرفراز فرمایا ہے، ہمیں یقین ہے کہ جن لوگوں کو آپﷺ یہ تازہ پھل بھیجنا چاہتے ہیں وہ انہیں چکھیں گے بھی نہیں وہ انہیں فروخت کر دیں گے یا یونہی کسی کو دے دیں گے۔ لہذا ہم انہیں اپنی کوئی چیز کھانے کو کیوں دیں۔ ہم ایسا ہرگز نہیں چاہتے، ہم تو انہیں صرف اپنی تلواروں کا مزہ چکھانا چاہتے ہیں"۔

"آنحضرتﷺ نے ان حضرات کی یہ طول طویل تقریر سن کر فرمایا:

"(میرا یہ مطلب نہیں تھا جو تم سمجھتے ہو) بہرحال اب تم جیسا مناسب سمجھو کرو (یعنی میں تمہیں اس سے نہیں روکوں گا)"۔

آپ کی زبان مبارک سے یہ سن کر سعد بن معاذ رضی اللہ عنہ بن غطفان وغیرہ کے نام آپ کا تحریری پیغام منہ میں رکھ کر نگل گئے اور پھر آپﷺ سے اجازت لے کر مشرکین سے جہاد کے لیے اپنی اپنی صفوں کی طرف لوٹ گئے۔ چنانچہ اس کے بعد آنحضرتﷺ بھی دوسرے وہاں موجود صحابہ رضی اللہ عنہم کے ساتھ اپنی جگہ واپس تشریف لے گئے۔ اس کے بعد مسلمانوں اور مشرکین میں کوئی قابل ذکر بڑی جنگ تو نہیں ہوئی۔ البتہ مشرکین قریش میں سے کچھ سوار آگے بڑھ کر خندق کے کنارے تک آئے ان میں پہلا شخص عمرو بن عبدود بن ابی قیس بن عامر بن لوئی میں سے تھا اور دوسرا عکرمہ بن ابی جہل تھا۔ اس کے بعد اسی طرح ہبیرہ بن ابی وہب مخزومی اور ضرار بن خطاب بن مرداس جس کا تعلق بنی محارب سے تھا یکے بعد دیگرے وہاں تک آئے لیکن پھر فوراً ہی اپنی صفوں کی طرف۔ پلٹ کر بنی کنانہ کی قیام گاہ میں چلے گئے اور ان سے کہا:

"اے کنانہ والو! کیا تم اب گھوڑوں پر سوار ہونا بھول گئے ہو ؟"۔

اس کے بعد وہ دوبارہ اپنی اپنی صفوں میں کچھ دیر توقف کے بعد پھر خندق کی طرف بڑھے اور اس کے کنارے پہنچ کر اندر کی طرف دیکھتے ہوئے بولے:

"ایسا پر فریب جال عرب میں آج تک کسی نے نہیں پھیلایا"۔

پھر عمرو بن عبدود بہادری کا مظاہرہ کرتے ہوئے اپنے گھوڑے کو ایڑ لگا کر خندق کے پار آ گیا اور کچھ رجزیہ کلمات کے بعد بولا:

"کون ہے جو میرے مقابلے کے لیے آئے؟"۔

اس کے جواب میں حضرت علی رضی اللہ عنہ بڑھ کر آگے آئے جو پیدل تھے، یہ دیکھ کر وہ بھی گھوڑے سے کود پڑا اور ان سے پوچھا:

"تم کون ہو؟"۔

حضرت علی رضی اللہ عنہ نے جواب دیا: "میں علی ؓ ہوں"۔

اس نے پوچھا: "علی بن عبد مناف ؟"۔

حضرت علی ؓ نے جواب دیا: "علی بن ابی طالب" اس کے بعد انہوں نے اسے دعوتِ اسلام دی لیکن اس کے انکار پر فرمایا:

"پھر میرے مقابلے کے لیے تیار ہو جاؤ"۔

یہ سن کر وہ بولا:

"تم چونکہ میرے بھائی کے بیٹے ہو ۔ اس لیے میں تمہیں قتل کرنا نہیں چاہتا"۔

حضرت علی رضی اللہ عنہ نے جواب دیا:

"لیکن میں تو تمہیں قتل کرنا چاہتا ہوں"۔

یہ سن کر عمرو بن عبدود نے طیش میں آکر حضرت علی رضی اللہ عنہ کے سر پر اپنے گرز سے بھرپور وار کیا۔ وہ ایک انتہائی طاقت ور پہلوان تھا۔ اگر حضرت علی رضی اللہ عنہ اس وار کو خالی نہ دیتے تو یقیناً ان کا سر پاش پاش ہو جاتا لیکن انہوں نے اس کا وار خالی دے کر
اپنی تلوار سے اس پر ایسا سخت وار کیا کہ وہ تڑپ کر خندق میں جا گرا اور وہیں تڑپ تڑپ کر جہنم واصل ہو گیا۔ اس کے اس طرح تڑپ کر خندق میں گرتے وقت مسلمانوں نے نعرہ تکبیر بلند کیا تھا اور اسی نعرہ تکبیر کو سن کر مسلمانوں کی پچھلی صفوں کے لوگ سمجھ گئے تھے کہ حضرت علی رضی اللہ عنہ نے عمرو بن عبدود کوموت کے گھاٹ اتار دیا ہے۔

ابن ہشام نے مذکورہ روایت زیادہ تفصیل سے بیان کرتے ہوئے یہ بھی لکھا ہے کہ مشرکین نے عمرو بن عبدود کی لاش لینے کے لیے دس ہزار دینار کی پیشکش کی تھی لیکن آنحضرتﷺ نے جواباً فرمایا تھا کہ:

"ہم لاشیں رکھنا پسند کرتے ہیں نہ لاشوں کی قیمت لے کر اس کا استعمال ہمارے لیے جائز ہے"۔ (مفہومی ترجمہ)

ابن اسحٰق نے یہ روایت بیہقی کے حوالے سے بیان کی ہے۔

امام احمد فرماتے ہیں کہ مشرکین کی جس لاش کو بھی انہوں نے قیمتاً مسلمانوں سے لینا چاہا تھا تو آنحضرتﷺ نے وہی
ایک جواب دیا تھا یعنی جس کا سطور بالا میں ذکر آچکا ہے۔ انہوں نے یہ بھی بیان کیا ہے کہ مشرکین نے عمرو بن عبدود کی لاش کی قیمت بارہ ہزار دینار لگائی تھی۔

ترمذیؒ اس روایت کو سفیان ثوریؒ کی زبانی ابن ابی لیلیٰ، حکم مقصم اور ابن عباس رضی اللہ عنھما کے حوالے سے بیان کرتے ہوئے اسے روایت غریب بتایا ہے۔

موسیٰ بن عقبہ کہتے ہیں کہ مشرکین نے غزوہ خندق کے موقع پر جب بھی اپنے کسی مقتول کی لاش مسلمانوں سے مانگی تو آنحضرتﷺ نے یہی فرمایا:

"ہمیں اس لاش کو اپنے ہاں رکھنے سے کوئی فائدہ ہے نہ ہم مشرکین کو اسے لے جا کر دفن کرنے سے روکنا چاہتے ہیں"۔

یونس بن بکیر ابن اسحٰق کے حوالے سے بیان کرتے ہیں کہ عمرو بن عبدود کے بعد نوفل بن عبداللہ بن مغیرہ مخزومی نے اسی کی طرح مسلمانوں سے مبارز طلب کیا تھا لیکن اس دفعہ زبیر بن عوام رضی اللہ عنہ نے اسے ایک ہی وار میں دو ٹکڑے کر کے خندق کی نذر کر دیا تھا۔

ابن جریر بیان کرتے ہیں کہ جب نوفل حضرت زبیر بن عوام رضی اللہ عنہ کے ہاتھوں شدید زخمی ہو کر خندق میں گرا تو کچھ مسلمانوں نے اوپر سے اس پر پتھر برسانے شروع کر دیئے۔ اس نے اس پر چلا کر کہا:

"اے عربو! اس طرح تکلیف دے کر مارنے سے بہتر ہے کہ تم مجھے ایک ہی دفعہ قتل کر دو"۔

اور اس کی یہ فریاد سن کر حضرت علی رضی اللہ عنہ نے اسے خندق میں اتر کر قتل کر دیا تھا۔

بیہقی متعدد حوالوں سے عبداللہ بن زبیر رضی اللہ عنھما کی زبانی بیان کرتے ہیں کہ وہ بھی یعنی عبداللہ بن زبیر رضی اللہ عنھما غزوہ خندق کے روز دوسرے بچوں کے ساتھ ایک چھت پر بیٹھے مشرکین اور مسلمانوں کی لڑائی کا مشاہدہ کر رہے تھے ۔ جب اس کے اختتام پر
ان کے والد حضرت زبیر رضی اللہ عنہ مدینے میں لوٹ کر اپنے گھر آئے تو عبداللہ رضی اللہ عنہ نے ان سے پوچھا:

"ابا جان ! یہ کن لوگوں کی لاشیں تھیں جنہیں آپ خندق سے نکال نکال کر دوسری طرف لوگوں کو دے رہے تھے"۔

بیٹے کے اس سوال پر حضرت زبیر رضی اللہ عنہ پیار سے بولے:

"جان پدر! وہ ان مشرکین کی لاشیں تھیں جنہیں ہم نے قتل کر دیا تھا اور میں رسول اللہ (ﷺ) کے حکم سے انہیں اٹھا اٹھا
کر مشرکین ہی کے بھیجے ہوئے لوگوں کے حوالے کر رہا تھا"۔

ابن اسحٰق کہتے ہیں کہ ان سے یحییٰ بن عباد بن عبداللہ بن زبیر رضی اللہ عنھما  نے اپنے والد جناب عباد کے حوالے سے بیان کیا کہ حضرت صفیہ رضی اللہ عنھا بنت عبدالمطلب دوسری عورتوں اور بچوں کے ساتھ جناب حسان بن ثابت رضی اللہ عنہ کے مکان کی چھت پر تشریف فرما تھیں جب کہ خود جناب حسان رضی اللہ عنہ (رسول اللہﷺ) کے ارشاد کے مطابق ان سب کی نگرانی پر مامور تھے۔ شام کا جھٹپٹا ہو چلا تھا کہ حضرت صفیہ رضی اللہ عنھا نے جناب حسان رضی اللہ عنہ سے کہا:

"ذرا دیکھئے تو سہی کہ یہ چھت پر چڑھنے کی کون کوشش کر رہا ہے؟"

پھر وہ خود ہی بولیں:

"مجھے تو یہ کوئی یہودی معلوم ہوتا ہے"

جناب حسان رضی اللہ عنہ چونک کربولے:

"ٹھہریئے میں دیکھتا ہوں"۔

اتنے میں وہ خود ہی اس طرف جھپٹیں جہاں اب کسی مرد کا سر چھت  کی منڈیر سے ابھر رہا تھا اور اپنا گرز لے کر اس ابھرتے ہوئے سر پر اس طرح رسید کیا کہ وہ شخص جو کوئی بھی تھا ایک لمبی چیخ کے ساتھ چھت کی منڈیر پر ہاتھ جماتے ہوئے نیچے جا پڑا۔

جناب حسان رضی اللہ عنہ یہ دیکھ کر بولے:

"ارے! آپﷺ نے تو کمال کر دیا"

حضرت صفیہ رضی اللہ عنھا نے کہا:

"وہ شخص یقیناً مر چکا ہوگا لیکن وہ مرد تھا، اس لیے میں اس کے جسم کو ہاتھ نہیں لگا سکتی۔ لہٰذا آپ نیچے اتر کر اس کی تلاش اوپر لے آئیے"۔

چنانچہ جب حسان رضی اللہ عنہ مکان کی سیڑھیوں کے راستے چھت سے نیچے اتر کر اس شخص کی لاش اوپر اٹھا لائے اور جب اسے غور سے دیکھا گیا تو واقعی وہ مدینے ہی کا ایک یہودی تھا جو یقیناً اس چھت پر چڑھ کر عورتوں کو خوف زدہ کرکے ان کی چیخوں سے نیچے جنگی محاذ پر موجود مجاہدین کو ان کی پشت کی جانب متوجہ کرنا چاہتا تھا تاکہ وہ گھبرا کر اس اچانک افتاد پر یہ معلوم کرنے کے لیے کہ کہیں دشمن نے کسی طرف سے شہر پر حملہ تو نہیں کردیا اس طرف متوجہ ہوں اور مشرکین مکہ کو جن سے مدینے کے یہ یہودی اور کچھ دوسرے منافقین پہلے ہی سے ساز باز کر رہے تھے خندق پار کرکے سامنے سے شہر پر حملہ کرنے اور اس میں داخل ہونے کا موقع مل جائے۔

یحییٰ بن عباد نے مذکورہ بالا حوالوں سے بتایا کہ جناب حسان بن ثابت نے حضرت صفیہ رضی اللہ عنھما کے اس حیرت انگیز کارنامے پر ان کی مدح میں متعدد اشعار بھی کہے تھے۔

موسیٰ بن عقبہ غزوہ خندق کا ذکر کرتے ہوئے بیان کرتے ہیں کہ مشرکین نے مدینے کا قریباً ایک مہینے تک اس طرح محاصرہ کیے رکھا جیسے وہ اپنے کسی بڑے دشمن  کے ناقابل تسخیر قلعے کا محاصرہ کیے پڑے ہوں۔ ان کا جو شخص بھی دن کے یا رات کے کسی حصے میں حملہ کرنے کی کوشش کرتا مسلمانوں کے ہاتھ قتل ہوجاتا ، ویسے بھی ان کے بہت سے جنگجو کئی مجاہد اسلام سے دست بدست لڑائی میں کام آچکے تھے۔ آخر انہوں نے تنگ آکر یہ طریقہ اختیار کیا کہ کسی ناپاک جانور یا غلیظ پرندے کی گردن میں مغلطات سے پرکاغذ باندھ کر اندازے سے اس جگہ پھینک دیتے جہاں ان کے خیال میں آنحضرتﷺ کی آرام گاہ ہوسکتی تھی۔ تاہم کوئی نہ کوئی مسلمان اس ہاتھ  پاؤں بندھے جانور یا ٹانگیں بندھے پرندے کو مار کر انہی کی طرف پھینک دیتا۔ پھر بھی ان کی یہ حد زیادہ قبیح حرکت جو کسی بڑے سے بڑے موذی مگر اصول جنگ کی پابندی کرنے والے دشمن کی طرف سے بھی تصور میں نہیں آسکتی مسلمانوں کےلیے اتنے دنوں تک درد سر بنی رہی۔

اس کے علاوہ وہ موقع بہ موقع اس طرف تیراندازی  و سنگ باری کرتے کہ مسلمانوں کو رات دن یہ اندیشہ رہتا کہ وہ اس کے بعد اپنی کثرتِ تعداد کے زعم میں کسی نہ کسی طرح خندق پار کر کے ان پر چڑھ  دوڑیں گے۔ ان کی یہ تیر اندازی و سنگ باری  خاص طور پر سہ پہر سے لے کر غروبِ آفتاب تک جاری  رہتی جس کی وجہ سے دوسرے مسلمانوں کے علاوہ خود آںحضرتﷺ کے لیے اکثر نماز عصر ادا کرنا ناممکن ہوجاتا جس کے لیے اللہ تعالیٰ کا قطعی حکم آ چکا تھا کہ:

**<span class="quranic-text">(حَافِظُوْا عَلَی الصَّلٰوۃِ وَالصَّلٰوةِ الْوُسْطٰی)</span>** یعنی ہر وقت کی نماز خصوصاً عصر کے لیے وقت کی پابندی کیا کرو لیکن چونکہ مشرکین کی طرف سے ہر وقت خصوصاً اس وقت حملے کا اندیشہ رہتا تھا اس لیے صلاۃ الخوف یا صلاۃ الحرب کی طرح  جس کا غزوہ ذات الرقاع کے ذکر کے ساتھ پہلے ذکر آ چکا ہے یہاں یہ نماز پڑھنا ناممکن تھا۔

بہرکیف عصر سے لے کر عشاء تک جیسا کہ آنحضرتﷺ نے حضرت بلال رضی اللہ عنہ کو حکم دیا تھا وہ غروبِ آفتاب کے بعد پہلے نماز عصر کے لیے اذان دیتے جس کے بعد مسلمان آپ  کی قیادت میں پہلے نماز عصر ادا کرتے اور  پھر اسی طرح یکے بعد دیگرے مغرب اور عشاء کی اذانیں دی جاتیں اور بالترتیب ادا کی جاتیں۔

اس لیے ان دنوں رسول اللہﷺ اکثر فرمایا کرتے تھے:

"ان لوگوں نے ہمیں عصر کی نماز کی ادائیگی سے روکے رکھا، اللہ تعالیٰ ان کے شکموں اور دلوں کو آگ سے بھرے گا"۔

بعض روایات میں آپ کی اس حدیث کے آخر میں لفظ "قبور" بھی لکھا گیا ہے۔

امام احمدؒ فرماتے ہیں کہ ان عبدالصمد، ثابت اور ہلال نے عکرمہ اور ابن عباس رضی اللہ عنھما کے حوالے سے بیان کیا کہ جب کفار سے لڑائی کے اندیشے کی وجہ سے حضور کریمﷺ کی نماز عصر قضا ہوجاتی  تو اپﷺ فرماتے:

**<span class="arabic-text">اللّٰٖھم من حسبنا عن الصلٰوۃ الوسطٰی فاملأ بیوتھم ناراً وملأ قبورھم ناراً۔</span>**

"یعنی یا اللہ جن لوگوں نے ہمیں نماز عصر ادا کرنے سے قاصر کر رکھا ہے ان کے گھروں اور ان کی قبروں کو آگ سے بھر دے"۔

یہی روایت ایک اور ثقہ راوی ہلال بن خباب العبدی کوفی کی ہے جسے ترمذی وغیرہ نے بطور حدیث صحیح پیش کیا ہے نیز دیگر علماء نے اس حدیث نبوی سے استدلال کرکے آیہ شریفہ:

**<span class="quranic-text">(حَافِظُوْا عَلَی الصَّلٰوۃِ الْوُسْطٰی وَقُوْمُوْا لِلّٰہِ قَانِتِیْنَ)</span>**

میں "صلاۃ الوسطیٰ" کو نماز عصر بتایا ہے۔

حافظ ابوبکر البزاز کہتے ہیں کہ ان سے محمد بن معمر مومل یعنی  ابن سلمہ نے عبدالکریم یعنی ابن ابی المخارق، مجاہد اور جابر بن عبداللہ رضی اللہ عنہ کے حوالے سے بیان کیا کہ جب آنحضرتﷺ غزوہ خندق کے موقع پر مسلسل لڑائی کی وجہ سے نماز ظہر، عصر، مغرب اور عشاء کی ادائیگی سے قاصر رہے تو آپﷺ نے پہلے روز غروب آفتاب کے بعد بلال کو حکم دیا کہ وہ ظہر کی اذان دیں جس کے بعد آپﷺ نے اور آپ کی قیادت میں دوسرے صحابہ رضی اللہ عنہم نے پہلے ظہر کی نماز ادا کی، پھر اس کے بعد آپﷺ کے حکم سے بلال رضی اللہ عنہ نے عصر کی اذان دی جس کے بعد عصر کی نماز ادا کی گئی، پھر اسی طرح بلال (رضی اللہ عنہ) نے یکے بعد دیگر مغرب اور عشاء کی اذانیں دیں اور پھر بالترتیب مغرب اور عشاء کی نمازیں پڑھی گئیں۔ اس کے بعد نبی کریمﷺ نے صحابہ کرامﷺ کو مخاطب کرکے ارشاد فرمایا:

"آپ لوگوں کے علاوہ روئے زمین پر کوئی دوسرے ایسے لوگ نہیں ہے جو ان (صبر آزما) اوقات (وحالات) میں اللہ تعالیٰ کا ذکر کرتے ہیں"۔

البزار نے غزوہ خندق کے سلسلے میں نماز ظہر سے لے کر نماز عشاء تک اس طرح آنحضرتﷺ اور آپﷺ کے صحابہ رضی اللہ عنہم کی ادائیگی نماز کی وجہ سے یہ روایت بطور خاص پیش کی ہے۔ اس کے علاوہ بعض دوسرے راویوں نے بھی عبدالکریم، مجاہد، ابی عبیدہ اور عبداللہ کے حوالے سے اس روایت کو پیش کیا ہے۔
