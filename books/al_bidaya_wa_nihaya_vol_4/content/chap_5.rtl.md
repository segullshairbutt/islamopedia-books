## فصل

### شہداء و مجروحین اُحد کی تلاش

ابن اسحٰق غزوۂ احد کا ذکر کرتے ہوئے کہتے ہیں کہ ان سے محمد بن عبداللہ بن عبدالرحمٰن ابن ابی صعصعہ الازنی بنی نجار کے بھائی نے بیان کیا کہ غزوۂ احد کے اختتام کے فوراً بعد آنحضرتﷺ نے مسلمانوں کو مخاطب کر کے دریافت فرمایا کہ میدانِ جنگ میں جا کر یہ معلوم کر کے کون آئے گا کہ سعد ابن ربیع زخمیوں میں ہیں یا شہید ہو گئے؟ آپﷺ کے اس سوال کے جواب میں انصار میں سے ایک شخص اٹھ کر بولا: "حضورﷺ! یہ کام میں کروں گا"۔ چنانچہ وہ شخص جب میدان جنگ میں گیا تو اس نے دیکھا کہ سعد بن ربیع سخت زخمی حالت میں ہیں اور ان میں زندگی کی معمولی سی رمق باقی ہے۔ اس شخص نے سعد بن ربیع سے ان کے قریب جھک کر ان سے وہی کہہ دیا جو کچھ آنحضرتﷺ نے اس سے فرمایا تھا۔ اس سے یہ سن کر ابن ربیع بولے:

"تم دیکھ رہے ہو کہ میں اب اپنی جان جانِ آفریں کے سپرد کرنے والا ہوں لہذا تم حضور نبی کریمﷺ سے میرے سلام 
کے بعد عرض کر دینا کہ اللہ تعالیٰ انہیں ان کی امت کی خیر خواہی کی وہی جزا دے جس کا ایک نبی اس کے لیے مستحق ہوتا ہے۔ تم اپنی قوم یعنی سب مسلمانوں سے بھی میرا سلام کہنا اور انہیں میرا یہ پیغام دینا کہ اگر ان میں سے کسی نے اللہ کے رسول کے ساتھ اخلاص و وفاداری میں ذرا بھی کمی کی تو اللہ تعالیٰ کے نزدیک تمہارا کوئی عذر قابل قبول نہ ہو گا"۔

اتنا کہہ کر ابن ربیع رضی اللہ عنہ کی سانس اکھڑ گئی اور ان کی روح قفس عنصری سے پرواز کر گئی۔ اس کے بعد اس شخص نے آنحضرتﷺ اور اپنے مسلمان ساتھیوں کے پاس واپس آکر وہ تمام باتیں دہرا دیں جو اس نے سعد ابن ربیع رضی اللہ عنہ کی زبان سے ان کے آخری وقت سنی تھیں۔

محمد بن عمر واقدی کہتے ہیں کہ رسول اللہ(ﷺ) نے جس شخص کو سعد ابن ربیع رضی اللہ عنہ کی بابت خبر لانے کے لیے بھیجا تھا وہ محمد بن سلمہ تھے۔ انہوں نے میدان جنگ میں جا کر انہیں زخمی حالت میں ڈھونڈ نکالا تھا لیکن دو بار آواز دینے کے بعد بھی انہوں نے کوئی جواب نہیں دیا تھا لیکن جب انہوں نے ان سے کسی قدر بلند آواز میں یہ کہا کہ انہیں حضورﷺ نے ان کی خیریت معلوم کرنے کے لیے بھیجا ہے تو انہوں نے بڑی کمزور آواز میں آہستہ آہستہ وہی کہا تھا جس کا پہلے ذکر آچکا ہے۔

متعدد مستند روایات سے ظاہر ہوتا ہے کہ غزوہ احد کے اختتام کے بعد آ نحضرتﷺ نے پورے میدانِ جنگ کا بہ نفس نفیس ایک چکر لگا کر شہداء کو دیکھا تھا اور ان کے حق میں کلمات تحسین کے بعد دعا فرمائی تھی اور انہی شہدائے احد کے بارے میں مسلمانوں کی ہدایت پر مشتمل یہ آیت نازل ہوئی تھی:

(وان عاقَبْتُمْ فَعَاقِبُوا بِمِثْلِ مَا عُوقِبْتُم بِهِ وَ لَئِنْ صَبَرْتُمْ لَهُوَ خَيْرٌ للصابرين )
ابن اسحٰق اس آیت کے بارے میں بریدہ بن سفیان بن عروہ اسلمی اور محمد بن کعب کے حوالے سے کہتے ہیں کہ:

"اس آیت میں اللہ تعالیٰ نے جو کچھ ارشاد فرمایا تھا اس پر عمل پیرا ہوتے ہوئے آنحضرتﷺ نے انتہائی صبر و تحمل کا
ثبوت دیا اور دشمن کی لاشوں کو جیسا کہ عرب میں دستور تھا مثلہ کرنے کی بھی مسلمانوں کو ممانعت فرما دی تھی"۔

یہ آیت مکی ہے لہذا سمجھ نہیں آتا کہ اسے واقعہ احد کس طرح مربوط کیا جا سکتا ہے۔ (مؤلف)

ابن ہشام کہتے ہیں کہ جب نبی کریمﷺ حضرت حمزہ رضی اللہ عنہ کی لاش پر آ کر ٹھہرے تو اسے دیکھ کر آپﷺ نے (بچشم تر) فرمایا کہ:

"ایسی مصیبت جیسی حمزه (رضی اللہ عنہ) پر پڑی دنیا میں کسی پر نہ پڑی ہوگی"۔

آپ کو اتنا غصہ کسی اور کی لاش دیکھ کر نہیں آیا جس قدر حضرت حمزہ رضی اللہ عنہ کی لاش دیکھ کر آیا، تاہم آپﷺ نے فرمایا:

"جبریل علیہ السلام نے ابھی مجھے آکر بتایا ہے کہ (اللہ تعالیٰ کے حکم سے) ساتویں آسمان پر حمزہ بن عبدالمطلب اسداللہ،
اسد الرسول" لکھ دیا گیا ہے"۔

ابن ہشام بیان کرتے ہیں کہ حمزہ رضی اللہ عنہ اور ابو سلمہ بن عبد الاسد رضاعی (دودھ شریک) بھائی تھے۔ ان دونوں کو ابی لہب کی کنیز ثوبیہ نے (ایک ساتھ) تین مہینے دودھ پلایا تھا۔

### حضرت حمزہ رضی اللہ عنہ اور دیگر شہدائے احد کی نماز جنازہ

ابن اسحٰق کہتے ہیں کہ ان سے متعدد اشخاص نے مقسم اور ابن عباس رضی اللہ عنہما کے حوالے سے بیان کیا کہ آنحضرتﷺ نے حضرت حمزہ رضی اللہ عنہ کی لاش دُھوپ سے سائے میں منگوا کر سات تکبیروں کے ساتھ ان کی نماز جنازہ پڑھائی۔ اسی طرح آپﷺ نے دیگر شہدائے احد میں سے ہر شہید کی نماز جنازہ یکے بعد دیگرے پڑھائی اور یوں آپﷺ نے الگ الگ لیکن مجموعی بہتر نماز میں پڑھائیں۔

میرے نزدیک یہ روایت غریب اور اس کی سند ضعیف ہے۔ (مؤلف)

سہیلی کہتے ہیں کہ یہ بات علمائے امصار میں سے کسی فرد واحد نے نہیں بتائی۔ بہرکیف غزوۂ احد کا ذکر کرتے ہوئے امام احمدؒ فرماتے ہیں کہ ان سے عفانؒ، حمادؒ اور عطاء بن سائب نے شعبیؒ اور ابن مسعود رضی اللہ عنہ کے حوالے سے بیان کیا کہ اس جنگ میں خواتین مجاہدین اسلام کے پیچھے پیچھے لیکن جہاں تک ہو سکا ان کے قریب رہیں اور زخمیوں کو پانی پلاتی اور حسب ضرورت بلا امتیاز ان کی مرہم پٹی بھی کرتی رہیں کیونکہ اس وقت انہیں دنیا اور دنیاوی رشتوں کا مطلق خیال نہیں تھا اور مندرجہ ذیل آیت میں اللہ جل شانہٗ نے مخلص مجاہدین اسلام اور ان مسلمانوں کے علاوہ جو غفلت اور حکم رسول کی خلاف ورزی کے مرتکب ہوئے تھے، کے (غالباً) انہی بے لوث خواتین کا ذکر فرمایا ہے۔ ارشاد باری ہے:

(مِنكُم مَّنْ يُرِيدُ الدُّنْيَا وَمِنكُم مَّن يُريدُ الآخِرَة . الخ)

احد میں جو لوگ حکم رسولﷺ کے حکم کی خلاف ورزی کے مرتکب ہوئے تھے اور جن کی لغزش سے مسلمانوں کی فتح عارضی طور پر بظاہر شکست میں بدل گئی تھی ان میں سے سات انصار اور دو مہاجر تھے اور ساتوں انصار کفار کے ہاتھوں قتل ہو گئے تھے۔ شاید اسی لیے آنحضرتﷺ نے اپنے صحابہ رضی اللہ عنہ سے فرمایا تھا کہ جن لوگوں کو دشمن کی یلغار روکنے کے لیے تیراندازی پر مقرر کیا گیا تھا اگر انصار مہاجرین میں سے ان کی تعداد مساوی ہوتی تو بہتر تھا۔

ابوسفیان نے جو کچھ کہا تھا اور حضرت عمر رضی اللہ عنہ نے نبی کریمﷺ کے حکم سے اسے جو جوابات دیئے تھے اس کا ذکر پہلے آچکا ہے لیکن بعض دوسری مستند روایات سے معلوم ہوا کہ ابوسفیان نے یہ بھی کہا تھا کہ:

"ذرا حمزہ (رضی اللہ عنہ) کی لاش پر تو نظر ڈالو، ہند بنتِ عتبہ نے اس کا کلیجہ نکال کر چبایا لیکن افسوس کہ وہ اسے نگل نہ سکی"۔

اس جواب حضرت عمر رضی اللہ عنہ نے آنحضرتﷺ کے حکم سے آپﷺ ہی کے الفاظ میں یہ دیا تھا:

"ہند حمزہ رضی اللہ عنہ کا کلیجہ اس لیے نہ نکل سکی کہ اس کے جسم کے ساتھ حمزہ رضی اللہ عنہ کے جسم کوئی حصہ اللہ تعالیٰ کو آتش دوزخ میں جلنا منظور نہیں تھا"۔

حضرت حمزہ رضی اللہ عنہ اور دیگر شہدائے احد کے جنازوں پر الگ الگ ستر نمازیں پڑھی جانے کی وجہ بعض باخبر لوگوں نے یہ بیان کی ہے کہ جب حضرت حمزہ رضی اللہ عنہ کی لاش کے ساتھ باقی دوسرے شہداء کی لاشیں ایک جگہ اکٹھی کر دی گئیں تو پہلے آنحضرتﷺ نے ان میں سے حضرت حمزہ رضی اللہ عنہ کی لاش الگ کرکے اس پر نماز جنازہ پڑھائی اور پھر اسے ایک طرف رکھ دیا گیا۔ پھراسی
طرح ہر شہید کی لاش یکے بعد دیگرے الگ کر کے اس پر نماز جنازہ پڑھائی جاتی رہی اور ان میں سے ہر ایک کو دوبارہ حضرت حمزہ رضی اللہ عنہ کی لاش کے برابر ایک قطار میں رکھا جاتا رہا اور اس طرح ان لاشوں پر جن میں حضرت حمزہ رضی اللہ عنہ کی لاش بھی شامل تھی جنازے کی نمازوں کی مجموعی تعداد ستر ہوگئی تھی۔ بخاریؒ نے اس روایت کو صحیح بتایا ہے۔ جس روایت کو بخاری، مسلم ابوداؤد اور ابن ماجہ وغیرہ سب نے ملتے جلتے الفاظ میں بیان کیا ہے وہ یہ ہے کہ احد میں جتنی مسلمان عورتیں موجود تھیں وہ سب اپنے اپنے قریبی عزیزوں کی لاشوں کو دیکھ کر سوگوار ہو جاتی تھیں یا گریہ زاری کرنے لگتی تھیں۔ انہی عورتوں میں صفیہ بنت عبدالمطلب بھی تھیں جو اپنے بھائی حضرت حمزہ رضی اللہ عنہ کی لاش کی حالت دیکھ کر پہلے فطرةً زار و قطار رونے لگی تھیں لیکن انہوں نے بھی اسے "رضائے الہٰی" کہہ کر بڑے صبر کا ثبوت دیا تھا۔ تاہم عمرو بن جموح کی بیوی کے صبر و استقامت اور نبی کریمﷺ سے محبت کی تاریخ اسلام میں بہت کم نظیر ملتی ہے۔ اسے یکے بعد دیگرے اس کے باپ بھائی اور خاوند کی شہادت کی خبر دی گئی لیکن ایسا معلوم ہوتا تھا جیسے اس نے انہیں سنا ہی نہ ہو۔ وہ قدم قدم پر ہر شخص سے نبی کریمﷺ کی جان کی سلامتی کے بارے میں پوچھتی تھی اور جب اسے ان سب
نے ایک یہی جواب دیا کہ خدا کے فضل و کرم سے آنحضرتﷺ صحیح سلامت ہیں تو اس نے آسمان کی طرف ہاتھ اٹھا کر اللہ تعالیٰ کا شکر ادا کیا۔ پھر جب وہ اس جگہ پہنچی جہاں اس کے باپ بھائی اور خاوند کی لاشیں پڑی تھیں تو اس کی آنکھوں میں فطرۃً آنسو امڈ آئے لیکن وہ فوراً ہی سنبھل کر بولی:

"خدا کا لاکھ لاکھ شکر ہے کہ یہ تینوں خدا کی راہ میں اس کے دین اسلام اور اس کے رسول پر بشوق قربان ہو گئے"۔

غزوہ احد کے بعد آنحضرتﷺ نے ایک روز مسجد میں منبر سے حاضرین کو مخاطب فرماتے ہوئے فرمایا کہ آپ کو لشکر قریش کے مقابلے میں فدایان اسلام کی تعداد حد سے زیادہ کم ہونے کے باوجود ان کے اتنی تعداد میں شہید ہونے کا فطری طور پر افسوس ضرور ہوا لیکن اس سے زیادہ اس کی خوشی ہوئی کہ ان سب نے فرداً فرداً خدا کی راہ میں اپنی جان کا نذرانہ پیش کر کے آخرت کمائی اور اس کے نزدیک بلاشبہ سرخرو ہو گئے"۔ (حدیث کا مفہومی ترجمہ)

یاد ر ہے کہ اکثر مستند روایات کے مطابق شہدائے احد کو ان کے زخموں سے چور چور جسموں کی وجہ سے بغیر غسل دیئے دو دو تین تین کر کے ایک ہی قبر میں دفن کیا گیا تھا اور ان میں سے اکثر کو ایک ہی کفن دیا گیا تھا اور زندہ بچ جانے والے مجاہدین اسلام کو یہ کہتے سنا گیا تھا کہ "کاش ان شہداء کی جگہ ہم ہوتے شہیدوں کے زخموں سے چور چور جسموں کو دیکھ کر وہ کہتے تھے کہ:

"اللہ کی راہ میں ان جان دینے والوں کے یہ زخم تر و تازہ گلاب کے پھولوں کی طرح مہکیں گے بلکہ ان سے مشک کی
خوشبو آئے گی"۔

اور واقعہ بھی یہی سے کیونکہ جیسا بعض مستند روایات سے معلوم ہوا ان شہیدوں کے مقابر پر ان کا کوئی عزیز فاتحہ کے لیے جب بھی گیا اسے بلا استثناء ہر قبر سے مشک و عنبر کی خوشبو آتی محسوس ہوئی۔

جیسا کہ ابن ماجہ نے محمد بن یحیٰی، اسحاق بن محمد الفروی اور عبداللہ بن عمر رضی اللہ عنہما کی زبانی ابراہیم بن محمد بن عبداللہ بن جحش اور ان کے والد کے حوالے سے بیان کیا ہے کہ جب حمنہ بنت جحش رضی اللہ عنہما کو ان کے بھائی کے بارے میں بتایا گیا کہ وہ شہید ہو گئے ہیں تو وہ بولیں: "اللہ اس پر رحم فرمائے" اور پھر (إِنَّا لِلَّهِ وَإِنَّا إِلَيْهِ رَاجِعُونَ) کہہ کر خاموش ہوگئیں لیکن انہیں جب ان کے شوہر کی شہادت کی خبر دی گئی تو وہ پہلے تو دم بخود رہ گئیں اور پھر آبدیدہ ہوگئیں پھر جب اس کا ذکر آنحضرت(ﷺ) سے کیا گیا تو
آپﷺ نے فرمایا کہ عورت کی نظر میں اس کے شوہر سے عزیز تر دنیا کی کوئی شے نہیں ہوتی۔

### آنحضرتﷺ کی احد سے مدینے کو واپسی

موسیٰ بن عقبہ کہتے ہیں کہ جب رسول اللہ (ﷺ) غزوۂ احد سے فراغت کے بعد مدینے کی طرف واپس روانہ ہوئے تو
آپ کو راستے میں مکے سے آتا ہوا ایک شخص ملا۔ آپﷺ نے اس سے ابوسفیان اور اس کے ساتھی ایک جگہ پڑاؤ ڈالے ملے تھے جہاں اس نے ابوسفیان کو اپنے ساتھیوں سے کہتے سنا کہ جو جان و مال وہ احد میں لٹا آئے ہیں اس پر افسوس نہ کریں نہ مایوس و بد دل ہوں کیونکہ قوم کی شوکت اور ولولہ ابھی ان میں باقی ہے، اس لیے عروہ مسلمانوں سے مقابلے کے لیے ایک بار پھر تیاری کریں اور اب کے انہیں نیست و نابود کرنے میں کوئی کسر اٹھا نہ رکھیں۔ اس شخص کی زبان سے یہ سن کر آپﷺ نے ابوسفیان اور اس کے ساتھیوں میں جانے کا ارادہ فرمایا اور اپنے صحابہ رضی اللہ عنہم کو تیاری کا حکم دیا۔ عبداللہ ابن ابی نے کہا کہ اس مہم میں وہ بھی آپ کے ہمرکاب ہوگا لیکن آپﷺ نے فرمایا کہ قریش کے تعاقب میں صرف جنگ میں آزمودہ کار لوگ جائیں گے۔

محمد بن اسحٰق اپنی کتاب مغازیہ میں لکھتے ہیں کہ غزوہ احد نصف ماہ شوال گزرنے کے بعد وقوع پذیر ہوا تھا اور اس دن سنیچر کا روز تھا اور اگلے روز یک شنبہ تھا اور اسی روز آپﷺ نے اپنے منتخب صحابہ رضی اللہ عنہم کے ساتھ ابوسفیان کے تعاقب کا ارادہ فرمایا تھا۔

ابن اسحٰق کہتے ہیں کہ جب ہر طرح تیاری کے بعد آنحضرتﷺ کے معلن نے آپ کی اجازت سے آپ کی اور آپﷺ کے منتخب صحابہ رضی اللہ عنہم کی روانگی کا اعلان کیا تو بنی عبدالاشہل کے ایک شخص نے کہا کہ وہ اور اس کا بھائی گزشتہ روز غزوہ اُحد میں شریک تھے لیکن آج شدید زخموں کی حالت میں مدینے واپس جا رہے ہیں:

"تاہم اگر ہم کسی سواری پر سوار ہونے کے قابل ہوتے تو نبی کریمﷺ ہمارے جذبہ جہاد کے پیش نظر ممکن تھا کہ ہمیں
بھی اس مہم میں شرکت کی اجازت دے دیتے"۔

ابن اسحٰق مزید بیان کرتے ہیں کہ آنحضرتﷺ اور آپﷺ کے ہمراہیوں نے جہاں تک ہو سکا ابوسفیان اور اس کے
ساتھیوں کا تعاقب کیا حتی کہ آپﷺ حمراء الاسد تک جاپہنچے جہاں سے ایک قریبی راستہ مدینے کو جاتا تھا اور مدینہ وہاں سے صرف آٹھ میل کے فاصلہ پر تھا لیکن اس وقت تک ابوسفیان اپنے ساتھیوں کے ہمراہ مکے کی طرف بہت دور جا چکا تھا۔ اس لیے آپﷺ نے حمراءالاسد میں دو شنبہ، سہ شنبہ اور چہار شنبہ کو قیام فرمایا اور اگلے روز مدینے کی طرف روانہ ہو گئے جہاں آپﷺ ابن ام مکتوم رضی اللہ عنہ کو
اپنا نائب مقرر فرما آئے تھے۔

### واقعہ احد پر شعرائے عرب کا سرمایہ شعری

واقعہ احد پر عرب کے مسلم و غیر مسلم دونوں شعراء نے کثرت سے شعر کہے ہیں۔ مسلم شعراء نے اس سلسلے میں جو اشعار کہے ہیں وہ دراصل عرب کے ان مشہور و معروف شعراء کے جواب میں کہے گئے ہیں جنہیں عہد جاہلیت سے اپنے فن شعر گوئی پر ناز تھا اور ان کے ان اشعار میں بھی ہر جگہ اس فخر و مباہات کا پر تو نمایاں ہے لیکن مسلم شعراء نے ان کے جواب میں جو اشعار کہے ہیں وہ بھی فنی لحاظ سے غیر مسلم شعراء کے اشعار سے کمتر نہیں کہے جا سکتے۔ ویسے آخرالذکر شعراء نے اپنے دینی جذبات کے اظہار میں ہر جگہ مبالغہ آرائی اور لایعنی لاف و گزاف سے دامن بچایا ہے اور صرف واقعہ نگاری پر اکتفا کیا ہے۔ یہاں یہ کہنا غالباً بے محل نہ ہوگا کہ عرب کی رجزیہ شاعری کا دنیائے ادب میں آج تک جواب نہیں مل سکا نہ اس کی آئندہ کبھی امید ہے۔ یہ سطور قلمبند کرنے سے ہمارا مقصد موازنہ شعر و شاعری نہیں ہے بلکہ واقعہ احد کے سلسلے میں اس کے اس پہلو کو بھی تاریخی ریکارڈ پر لا نا مقصود ہے۔

مؤرخین نے مسلم و غیر مسلم شعرائے عرب کے محولہ بالا اشعار کے اقتباسات بالترتیب اپنی اپنی تاریخی کتب میں دیئے ہیں جنہیں پیش کرنے سے بخوف طوالت گریز کیا گیا ہے۔
