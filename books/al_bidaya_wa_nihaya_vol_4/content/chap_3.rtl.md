## فصل

### ام عمارہ کا بیان

ابن ہشام بیان کرتے ہیں کہ ام عمارہ نسیبہ بنت کعب مازنیہ غزوہ احد میں شریک تھیں۔ وہ یہ بھی بیان کرتے ہیں کہ انہیں
سعید بن ابی زید انصاری نے بتایا کہ ام سعد بنت سعد بن ربیع نے ام عمارہ سے ایک روز کہا کہ وہ غزوہ احد کا کچھ حال جس میں وہ شریک تھیں کچھ انہیں بھی سنائیں تو وہ یعنی ام عمارہ بولیں:

"میں صبح ہی صبح احد میں جا پہنچی تھی اور میرے پاس جو دو مشکیں تھیں ان میں پانی بھر بھر کر وہاں لے جا رہی تھی، جہاں رسول الله(ﷺ) تشریف فرما تھے میں نے دیکھا کہ آپﷺ کے گرد و پیش جمع تھے وہ بڑے چاق و چوبند اور خوش نظر آ رہے تھے لیکن جب اچھی خاصی فتح کے بعد بدقسمتی سے مسلمانوں کو نہ جانے کیوں کفار کے تعاقب میں جاتے جاتے پسپا ہونا پڑا تو میں نے دیکھا کہ کفار کے کچھ لوگ اس پہاڑی تک جا پہنچے ہیں اور وہاں لڑائی ہو رہی ہے جہاں رسول اللہﷺ تشریف فرما تھے۔ پھر جب میں نے دیکھا کہ اس پہاڑی سے مسلمانوں نے دشمن کو نیچے دھکیل دیا ہے اور وہ دم دبا کر پھر بھاگ رہا ہے تو میں ایک بار پھر کسی نہ کسی طرح پانی لے کر پھر اس پہاڑی پر جا پہنچی تو میں نے دیکھا کہ رسول اللہ(ﷺ) سخت زخمی ہیں اور کچھ صحابہ رضی اللہ عنہم آپ کے پاس کھڑے ہیں، میں نے ابن قمئہ سے خدا انہیں سلامت رکھے پوچھا کہ نبی کریمﷺ کو یہ زخم کیسے آئے تو وہ بولے کہ مشرکین کے کچھ لوگ
اس پہاڑی پر اوپر آنے کی کوشش کر رہے تھے اور ساتھ ہی ساتھ اوپر کی طرف سنگباری بھی کرتے جا رہے تھے، انہی میں سے ایک ملعون کا پتھر رسول اللہ(ﷺ) کے رخسار مبارک پر اتنی زور سے لگا کہ آپﷺ شدید زخمی ہوگئے"۔ اس کے بعد انہوں نے مجھے بتایا کہ وہ تلوار لے کر اس شخص کی طرف جھپٹے جس نے آنحضرتﷺ کا نشانہ لے کر ایک اونچے پتھر کی آڑ سے آپﷺ پر ایک کافی بڑا پتھر پھینکا تھا اور اس کے تلوار بھی ماری۔ اسی طرح مصعب بن عمیر رضی اللہ عنہ اور کچھ دوسرے لوگوں نے جن میں ابو دجانہ رضی اللہ عنہ بھی شامل تھے اس پر حملہ کیا لیکن وہ کمبخت دوہری زرہ پہنے ہوئے تھا۔ تاہم ہمارے حملوں سے وہ اور اس کے ساتھی نیچے بھاگ گئے۔ اس کے بعد ابن قمئہ نے بھی بتایا کہ رسول اللہ(ﷺ) نے جب مسلمانوں کو آواز دے کر اپنے قریب بلایا تو وہ لوگ بھاگ چکے تھے اور اس کے ساتھ ہی وہ لوگ بھی جو آپﷺ کے قتل کی آواز سن کر ادھر ادھر منتشر ہوگئے تھے لوٹ آئے اور ان سب نے مل کر دوباره دشمن پر حملہ کیا تو وہ پھر بھاگ نکلے اور اب تم دیکھ رہی ہو کہ وہ پہلے ہی کی طرح کس تیزی سے دم دبا کر بھاگ رہے ہیں۔ اس کے بعد ام عمارہ نے ام سعد کو بتایا کہ ابن قمئہ کی زبانی یہ سب باتیں سن کر اور دشمن کو پھر پسپا ہوتے دیکھ کر وہ مطمئن ہو کر وہاں سے نیچے چلی آئیں۔

ابن ہشام ہی نے بتایا ہے کہ مشرکین پر دوبارہ حملے کے لیے مسلمانوں کو جس شخص نے دوبارہ جمع کر کے اس افواہ کے باوجود کہ رسول اللہ (ﷺ) کو دشمنوں نے قتل کر دیا ہے ان کی قیادت کی تھی وہ انس کے چچا انس بن مالک تھے۔ اس لڑائی میں ان فصل نے جسم پر سات زخم آئے تھے جب کہ انس بن نضر کو ستر زخم آئے تھے اور انہیں ان کی بہن نے مشکل سے پہچانا تھا۔

کہا جاتا ہے کہ جب مہاجرین و انصار میں سے عمر اور طلحہ بن عبیداللہ رضی اللہ عنھما وغیرہ نے مشرکین کے دوسرے سملے کے بعد اِدھر اُدھر منتشر ہونے والے مسلمانوں سے ٹھہر نے کے لیے کہا تھا تو انہوں نے جواباً کہا تھا جب رسول اللہ (ﷺ) ہی قتل کر دیئے گئے تو اب ہم ٹھہر کر کیا کریں گے؟ اس پر ان لوگوں نے ان سے کہا تھا:

"جس بات کی وجہ سے نبی کریمﷺ مشرکین کے مقابلے کے لیے یہاں تشریف لائے تھے تم بھی اس کے لیے ان
کافروں سے جنگ کرو"۔

ابن ہشام کہتے ہیں کہ انہیں کچھ باخبر لوگوں نے یہ بھی بتایا کہ کفار سے مقابلے میں عبد الرحمٰن بن عوف رضی اللہ عنہ کے کم سے کم دس شدید زخم آئے تھے۔
