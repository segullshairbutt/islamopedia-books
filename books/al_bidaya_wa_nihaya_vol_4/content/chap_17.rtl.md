## فصل

### وادی قریبی کا محاصرہ

ابن اسحٰق کہتے ہیں کہ غزوہ خیبر سے فراغت کے بعد وہاں سے واپس مدینے کی طرف تشریف لاتے ہوئے آنحضرتﷺ
 نے وادی قریٰ میں قیام فرمایا تھا کیونکہ وہاں کے لوگوں کی سرکشی کے بارے میں آپﷺ کو خیبر ہی میں اطلاع مل گئی تھی جس کی مزید تصدیق آپﷺ کے وہاں پڑاؤ کرنے کے فوراً ہی بعد ہوگئی کیونکہ آپﷺ کے ہمراہیوں میں سے مدعم کو کہیں قریب کی کمین گاہ سے ایک ایسا کاری تیر لگا جس سے وہ شہید ہو گئے۔

ابن اسحٰق کہتے ہیں کہ وادی قریٰ میں آنحضرتﷺ نے تین روز قیام فرمایا تھا اور وہیں صفیہ رضی اللہ عنھا کی مدت عدت ختم ہوئی تھی جس کے بعد آپﷺ نے انہیں اپنی زوجیت میں لیا تھا۔

ہم وادی قریٰ کی جنگ کی تفصیلات ان شاءاللہ کسی قدر آگے چل کر قریب بیان کریں گے تاہم جیسا کہ بیہقی نے بیان کیا
ہے کہ جب آنحضرتﷺ خیبر سے مدینے کی طرف واپس آ رہے تھے تو آپ کو معلوم ہوا کہ بنی فزارہ آپﷺ سے جنگ پر آمادہ ہیں اس لیے آپ کو ان کی سرکشی ختم کرنے کے لیے وادی قریٰ میں قیام فرمانا پڑا تھا۔

بیہقی نے وادی قریٰ کے ذکر کے ساتھ حضرت صفیہ رضی اللہ عنھا کے آنحضرتﷺ کی زوجیت میں آنے کا بھی ذکر کیا ہے اور یہ بھی کہ تب ہی سے صحابہ کرام رضی اللہ عنہم انہیں ام المومنین کہنے لگے تھے اور آیت حجاب کے نزول کے بعد جب حضرت صفیہ رضی اللہ عنھا پر پردے کی پابندی آنحضرتﷺ نے لازم قرار دی تو اس میں کوئی شک نہیں رہا کہ حضرت صفیہ رضی اللہ عنھا صرف آپ کی کنیز ہی نہیں
ہیں بلکہ باقاعدہ آپ کی زوجیت میں آچکی ہیں۔

امام احمدؒ غزوہ خیبر کے واقعات کے ضمن میں فرماتے ہیں کہ ان سے یحییٰ بن سعید نے محمد بن یحییٰ بن حبان، ابی عمرہ اور زید بن خالد جہنی کے حوالے سے بیان کیا کہ غزوہ خیبر میں ایک مجاہد انتہائی شجاعت کا ثبوت دیتے ہوئے شہید ہو گیا تھا لیکن جب اس کی اطلاع آنحضرتﷺ کو دی گئی تو آپ نے صحابہ کرام رضی اللہ عنہم سے فرمایا "اپنے ساتھی پر سلام بھیجو" اور آپﷺ نے مال غنیمت میں
سے جب اس کے لیے بھی یعنی اس کے نام سے ایک قلیل سا حصہ الگ کروایا تو بعض لوگوں کو اس کے ساتھ اس خصوصی رعایت پر حیرت ہوئی تھی۔ اس پر آپﷺ نے فرمایا تھا:

"اس نے راہ خدا میں شدت کی ہے"۔

ابن اسحٰق اپنی کتاب سیرت میں بیان کرتے ہیں کہ حضرت صفیہ رضی اللہ عنھا سے آنحضرتﷺ کی شادی کے بارے میں اظہار خیال کرتے ہوئے اس وقت جب آپﷺ غزوہ خیبر سے واپسی پر ابوایوب انصاری رضی اللہ عنہ کے مکان کے ایک حصے میں فروکش واپسی ہوئے تھے انہوں نے آپ سے عرض کیا تھا کہ:

"صفیہ رضی اللہ عنھا کی طرف سے خبردار رہنا مناسب ہوگا کیونکہ ان کا باپ اور شوہر غزوہ خیبر میں مسلمانوں کے ہاتھوں قتل ہوچکے ہیں"۔

اس کے جواب میں آنحضرتﷺ نے ابوایوب انصاری رضی اللہ عنہ کو تسلی دیتے ہوئے اپنی حفاظت کے سلسلے میں ان کے
جذبے کا شکریہ ادا کرتے ہوئے ان کے لیے دُعائے خیر بھی فرمائی تھی۔

بعض لوگوں نے غزوہ خیبر کو ابو موسیٰ اشعری رضی اللہ عنہ کے حوالے سے ماہ صفر کا واقعہ بتایا ہے جس پر کچھ شعراء نے اشعار بھی کہے تھے۔
