## فصل

### غزوہ خندق اور غزوہ بنی قریظہ پر اشعار

ابن اسحٰق کہتے ہیں کہ ان سے حجاج بن منہال نے متعدد حوالوں سے عدی بن ثابت کی زبانی البراء بن عازب کا یہ قول
بیان کیا کہ انہوں نے آنحضرتﷺ کو حسان بن ثابت رضی اللہ عنہ سے یہ فرماتے سنا کہ:

"مشرکین کی جتنی ہو سکے ہجو کرو جس میں جبریل علیہ السلام تمہارا ساتھ دیں گے"۔

بخاریؒ کے بقول غزوہ بنی قریظہ کے روز اور ابن اسحٰق کے بقول غزوہ خندق کے دن بنی محارب بن فہر کے بھائی ضرار بن الخطاب بن مرداس نے اشعار کی صورت میں مجاہدین اسلام کی ہجو کا ایک طومار باندھ دیا تھا۔[^1]

ابن اسحٰق کہتے ہیں کہ عبداللہ بن زبعری السہمی رضی اللہ عنہ غزوہ خندق کے موقع پر ایسا ہی کہا تھا۔[^2]

ابن اسحٰق نے مذکورہ بالا شاعروں کے جواب میں حسان بن ثابت رضی اللہ عنہ نے جو پر مغز اشعار کہے تھے وہ بھی بیان کیے ہیں۔

ان کے علاوہ کعب بن مالک، ابوسفیان بن حارث بن عبدالمطلب وغیرہ نے جو اشعار مذکورہ بالا دونوں موقعوں پر کہے تھے اور ان کے علاوہ حسان بن ثابت رضی اللہ عنہ نے سعد بن معاذ رضی اللہ عنہ کی وفات اور غزوہ بنی قریظہ کے شہداء پر جو مراثی کہے تھے ان سب کا ریکارڈ عربی ادب میں موجود ہے جس سے شائقین ادبیات استفادہ کر سکتے ہیں۔

---

[^1] یہ اس مشہور عربی شاعر کے اسلام قبول کرنے سے پہلے کا قصہ ہے۔ (مؤلف)

[^2] بھی عبداللہ کے اسلام سے قبل کا واقعہ ہے۔ (مؤلف)

---

### مقتل ابو رافع یہودی

ابن اسحٰق کہتے ہیں کہ جب آنحضرتﷺ نے غزوہ خندق سے فراغت کے بعد مجاہدین اسلام کو بنی قریظہ کے سرکشوں اور
فتنہ پردازوں کی سرکوبی کا حکم دیا اور صحابہ رضی اللہ عنہم کی قیادت کے لیے خود بھی بہ نفس نفیس اس طرف روانہ ہوئے تو آپﷺ نے انہیں بطور خاص یہ حکم بھی دیا تھا کہ سلام بن حقیق جہاں بھی ملے اسے قتل کر دیا جائے کیونکہ یہ شخص جو ابو رافع کے نام سے مشہور تھا، مسلمانوں کو مصائب میں مبتلا کرنے میں ہمیشہ پیش پیش رہا تھا۔ اس کا تعلق قبیلہ اوس سے تھا جو قبیلہ خزرج کی مخالفت اور دشمنی میں ہر موقع پر آگے آگے رہتا تھا اس لیے آپ نے قبیلہ خزرج کے ان لوگوں کو جو مسلمان ہو گئے تھے اور اس وقت مسلمانوں کے ساتھ تھے ابو رافع کو قتل کرنے کا بطور خاص جو حکم دیا اس سے خزرجی لوگ حد سے زیادہ خوش ہوئے تھے اور وہ اس کی تاک میں تھے ویسے چونکہ اس وقت جب غزوہ احد سے قبل اوس والوں نے خزرج کے مشہور شخص کعب بن اشرف کو قتل کیا تھا۔ ابو رافع کے خیبر میں پائے
جانے کی اطلاع ملی تھی اس لیے اب سے پہلے ہی خزرجی لوگوں کو اس کے فوری قتل کا حکم دیا گیا تھا۔

ابن اسحٰق محمد بن مسلم زہری اور عبداللہ بن کعب بن مالک کے حوالے سے بیان کرتے ہیں کہ آنحضرت کی مکے سے مدینے کو ہجرت کے وقت مدینے میں سکونت پذیر اوس و خزرج کے جو لوگ مسلم انصار میں شامل ہوئے تھے اس وقت بھی اوس کے جن لوگوں نے یہ کہا تھا کہ آپ کا ساتھ دینے سے انہیں کیا فائدہ ہوگا، ان کا سرغنہ یہی ابو رافع تھا اور خزرج کے جولوگ کسی غرض اور مال و دولت کے لالچ کے بغیر آپ کا ساتھ دینے پر ہر طرح آمادہ ہو گئے تھے ان کا سربراہ کعب بن اشرف تھا جسے اکثر لوگوں کے بقول
جیسا کہ اوپر بیان کیا گیا، غزوۂ احد سے پہلے ہی ابو رافع نے ان دونوں قبائل میں قدیم دشمنی اور اس کے علاوہ آنحضرتﷺ کی نصرت کے معاملے میں کعب بن اشرف کی حمایت کی وجہ سے اسے دانستہ قتل کیا تھا۔

ابن اسحٰق کہتے ہیں اور جیسا کہ اوپر بیان کیا گیا جب آنحضرتﷺ نے خزرج والوں کو ابو رافع کے قتل کی اجازت دی تھی وہ اس وقت خیبر میں تھا۔

بہرکیف ابن اسحٰق نے مذکورہ بالا حوالوں سے ابو رافع کے قتل کا واقعہ جس طرح بیان کیا ہے اسے ذیل میں درج کیا جاتا ہے:

''جب آنحضرتﷺ نے اہل خزرج کو ابو رافع کے قتل کی اجازت دی تھی تو ان میں سے ابن اشرف کے علاوہ جولوگ
ابو رافع کی تلاش میں نکلے تھے وہ بنی سلمہ کے پانچ افراد عبداللہ بن عتیک، مسعود بن سنان، عبداللہ بن سنان، ابو قتادہ
الحارث ابن ربعی تھے جن میں ان کا حلیف خزاعی ابن اسود بھی شامل تھا۔ ویسے آخر الذکر کا تعلق خزرج کی ایک شاخ بنی اسلم سے تھا۔ تاہم جب یہ لوگ ابو رافع کی تلاش میں روانہ ہوئے تو آنحضرتﷺ نے عبداللہ بن عتیک کو تاکید کی تھی

"کہ ولید یا اس کی بیوی کو کسی حالت میں قتل نہ کیا جائے"۔

"جب یہ لوگ خیبر پہنچے تو رات ہو چکی تھی لیکن انہوں نے خود کو اجنبی ظاہر کرنے کے خیال سے بھی کسی اور کے دروازے پر دستک دینا مناسب نہ سمجھا بلکہ سیدھے ابن ابی حقیق کے دروازے پر پہنچ گئے اور وہاں بھی اہل خانہ کو بلند آواز سے پکارنے کے بجائے اس کے دروازے پر اس قدر دستک دی کہ پڑوسیوں کو بالکل خبر نہ ہونے پائے جو بیدار ہو کر کسی گڑبڑ کی صورت میں اس کی مدد کو آ سکتے تھے"۔

"بہرحال دروازے پر دستک سن کر ابو رافع کی بیوی نے دروازہ کھولا اور ان سے پوچھا : ”تم کون ہو؟“

وہ بولے: ”ہم عرب ہیں اور مسافر ہیں، چونکہ رات کو اس وقت کھانے کو ہمارے پاس کچھ نہیں ہے اس لیے آپ کے
پاس بچا ہوا کھانا ہو تو ہمیں دے دو"۔

وہ بولی: ”میرے شوہر اس وقت اوپر کی منزل میں کھانا کھا رہے ہیں، تم اپنے ایک آدمی کو اندر بھیج دو تاکہ وہ اوپر جا کر ان سے کھانا لے آئے"۔

لیکن جیسا کہ اس روایت میں بیان کیا گیا ہے:

"اس عورت نے پیچھے ہٹ کر ان میں سے ایک آدمی کو اندر آنے کی اجازت دی ہی تھی کہ یہ سب کے سب ایک
دوسرے کے پیچھے مکان میں گھستے چلے گئے۔ وہ پہلے تو حیرت زدہ ہو کر کھڑی رہی لیکن جب ان لوگوں نے اوپر جانے کے لیے سیٹرھیوں کا رخ کیا تو وہ اپنے خاوند کو خبر دار کرنے کے لیے ان کے پیچھے بھاگی لیکن ان لوگوں نے اوپر پہنچتے ہی ابورافع پر جو واقعی کھانا کھا رہا تھا تلواروں سے حملہ کر دیا جس سے وہ شدید زخمی ہو کر کچھ دیر فرش پر تڑپا اور ٹھنڈا ہو گیا“۔

ابو رافع پر پہلے عبداللہ بن انیس رضی اللہ عنہ نے حملہ کیا تھا اور پہلے ہی وار میں اپنی تلوار اس کے پیٹ کے آر پار کر دی تھی۔ جب اس کی بیوی نے مزاحمت کرنا چاہی تو ان لوگوں نے اسے بھی قتل کرنا چاہا لیکن عبداللہ بن عتیک رضی اللہ عنہ وفد نے انہیں آنحضرتﷺ کا یہ حکم یاد دلا کر روک دیا کہ ولید اس کی بیوی یا کسی دوسرے کی بیوی کو کسی حالت میں قتل نہ کیا جائے"۔

"عبداللہ بن عتیک رضی اللہ عنہ کی بصارت کمزور تھی اس لیے وہ اس مکان سے رات کے اندھیرے میں بھاگ نکلنے میں
تکلیف محسوس کر رہا تھا بلکہ اسے ایک آدھ جگہ ٹھو کر بھی لگ گئی تھی اور وہ گر کر زخمی ہوگیا تھا اس لیے اسے اٹھا کر راستے سے الگ لے جایا گیا، اس کا زخم صاف کیا اور تھوڑا سا پانی اسے پلا بھی دیا گیا۔

جب ابن عتیک رضی اللہ عنہ سنبھل کر بیٹھا تو اس نے اپنے ساتھیوں سے پوچھا:

"وہ خدا کا دشمن مر بھی گیا ہوگا یا نہیں؟"۔

اس کے جواب میں ان کا ایک ساتھی بولا:

"میں چپکے سے جا کر دیکھتا ہوں“۔

”اس نے ابو رافع کے مکان پر پہنچ کر دیکھا کہ اس کے یہ وہی اس کی بیوی کی چیخیں سن کر اس کے دروازے پر جمع ہو گئے تھے اور دو دو چار مل کر پرسش حال کے لیے اندر جا رہے تھے۔ چنانچہ یہ بھی انہیں میں شامل ہوگیا اور پھر انہی کے ساتھ مکان کی بالائی منزل پر بھی چلا گیا جنہاں ابو رافع کی بیوی چراغ قریب لا کر لوگوں کو اس کی صورت دکھا رہی تھی وہ مر چکا تھا"۔

ابن عتیک رضی اللہ عنہ کے اس ساتھی کو اتفاق سے اس وقت بھی کسی نے نہیں پہچانا تھا جب اس نے کہا تھا:

میں نے ابن عتیک رضی اللہ عنہ کی آواز تو تھوڑی دیر پہلے کہیں قریب ہی سنی تھی لیکن میں نے سوچا کہ بھلا وہ ان اطراف میں خصوصاً ہماری اس بستی کی طرف کیسے آ سکتا ہے"۔

جب ابن عتیک رضی اللہ عنہ کے اس ساتھی نے اسے اور اپنے دوسرے ساتھیوں کو ابو رافع کے مکان سے کسی طرح چھپ چھپا کر واپسی میں اس کے مرنے کی اطلاع دی تو ساتھ ہی یہ بھی کہا تھا:

"مجھے اس کی حسین اور جوان بیوی پر بڑا ترس آیا جو کم بخت اپنے شوہر کی قبیح حرکات کی وجہ سے اس عمر میں بیوہ ہو گئی ہے"۔

بہرحال جب یہ لوگ خیبر سے لوٹ کر آنحضرتﷺ کی خدمت میں حاضر ہوئے تو ان میں سے ہر ایک کا یہی دعویٰ تھا
کہ ابو رافع کو اسی نے قتل کیا ہے اس لیے آنحضرتﷺ نے ان کی تلواریں باری باری سے لے کر ملاحظہ فرمائیں پھر ارشاد فرمایا:

"عبداللہ بن انہیں نہیں منہ کی تلوار پر کھانے کے کچھ باریک ذرات ابھی تک موجود ہیں جو مقتول کے پیٹ سے ان کی
تلوار پر اس وقت جم کر رہ گئے تھے جب یہ تلوار مقتول کے پیٹ سے گزری تھی اگرچہ یہ ذرات بظاہر کسی کو شاید اب بھی نظر نہ آئیں اس لیے ابو رافع کے قتل کو انہی کا کارنامہ سمجھنا چاہیے۔ (حدیث کا تشریحی ترجمہ)

امام محمد ابن اسحاق نے بھی اس قصے کو قریباً اسی طرح بیان کیا ہے۔ (مؤلف)

امام ابو عبداللہ البخاری کہتے ہیں کہ ان سے اسحاق بن نصر، یحییٰ بن آدم اور ابن ابی زائدہ نے اپنے والد، ابی اسحاق اور البراء ابن عازب کے حوالے سے بیان کیا کہ:

"جب آنحضرتﷺ نے خزرج کے کچھ لوگوں کو ابو رافع کی طرف بھیجا تھا تو ان میں سے عبداللہ بن عتیک رضی اللہ عنہ نے رات کے وقت اس کے مکان میں داخل ہو کر سوتے میں اسے قتل کر دیا تھا"۔

بخاریؒ متعدد حوالوں سے بیان فرماتے ہیں کہ جب آنحضرتﷺ نے انصار میں سے چند افراد کو ابو رافع کی تلاش اور اسے قتل کرنے کے لیے بھیجا تھا اور ان کی سربراہی پر عبداللہ بن عتیک رضی اللہ عنہ کو مامور فرمایا تھا تو اس وقت تک وہ آپ کی اور آپﷺ کے مہاجر و انصار صحابہ رضی اللہ عنہم کی ایذا رسانی میں حد سے گزر چکا تھا۔

بخاریؒ مزید بیان فرماتے ہیں کہ اس زمانے میں ابو رافع نے حجاز ہی میں ایک جگہ قلعہ تعمیر کر لیا تھا اور اسے اپنے لیے محفوظ سمجھ کر وہیں سے نبی کریمﷺ کے خلاف سازشوں کے جال پھیلاتا رہتا تھا۔

بہرحال جب ابن عتیک رضی اللہ عنہ لوگوں کی نظروں سے بچتے ہوئے اپنے ساتھیوں کے ساتھ ایک رات کو اس قلعے کے قریب پہنچے تو دیکھا کہ اس میں داخلے کا کوئی راستہ نہیں ہیں۔ تاہم وہ اپنے ساتھیوں کو ایک طرف ٹھہرا کر اپنا لباس اتارنے لگے اور جب بجز سترپوشی کے ایک معمولی کپڑے کے ان کے جسم پر کوئی کپڑا نہ رہا اور ساتھ میں بھی صرف تلوار اور کمند رہ گئی تو ان کے ساتھی یک زبان ہوکر حیرت سے بولے:

"کیا آپ اس طرح اس مضبوط قلعے میں داخل ہونا چاہتے ہیں؟"۔

ابن عتیک رضی اللہ عنہ نے جواب دیا:

"ہاں لیکن تم لوگ اس جگہ کے قریب ہی رہنا جہاں سے میں اوپر چڑھوں اور جب میں نیچے اتر کر قریب کا کوئی دروازہ
کھولوں تو تم بھی اندر آ جانا"۔

اس منصوبے کی کامیابی کے بعد جب ابن عتیک رضی اللہ عنہ نے قلعے کی چھت سے ایک قریبی زینے کے ذریعہ نیچے اتر کر ایک دروازہ کھولنے کے بعد اپنے ساتھیوں کو کوئی مخصوص اشارہ کیا تو وہ بھی اس دروازے سے قلعے میں داخل ہوئے اور ننگی تلوار میں لے کر اِدھر اُدھر پھیل گئے لیکن انہیں وہاں ابو رافع کے ایک غلام کے سوا اور کوئی نہ ملا۔ خدا جانے اس کے اہل و عیال اس وقت کہاں
تھے۔

ابو رافع کا وہ تنہا غلام انہیں دیکھ کر شور مچانے لگا تو انہوں نے اسے قتل کر دیا اس وقت عبداللہ بن عتیک رضی اللہ عنہ ابو رافع کی خواب گاہ میں آہستہ آہستہ داخل ہو رہے تھے اس نے انہیں دیکھ کر چونکتے ہوئے پوچھا:
"تم! تم یہاں تک کیسے پہنچے؟"۔

پہلے تم یہ بتاؤ کہ میں نے ابھی جو چیخ سنی ہے وہ کس کی ہو سکتی ہے؟"۔
ابن عتیک رضی اللہ عنہ بولے:

ابو رافع نے گھبرا کر کہا:

"ارے کم بخت! تیری ماں مرے یہاں اس قلعے میں اس وقت میرے ایک تنہا غلام کے علاوہ اور کوئی نہ تھا، معلوم ہوتا
ہے اسے بھی کسی نے قتل کر ڈالا"۔

یہ کہ کر ابو رافع نے بستر سے اٹھنا چاہا لیکن ابن عتیک رضی اللہ عنہ نے برق رفتاری سے آگے بڑھ کر اپنی چمک دار تلوار کے پہلے ہی وار میں اسے جہنم واصل کر دیا اور جب ان کے ساتھی انہیں ڈھونڈتے ہوئے ابو رافع کی خواب گاہ میں پہنچے تو انہیں اس کے بستر پر ایک تصویر عبرت کے سوا کچھ نظر نہ آیا۔

بخاری آخر میں بیان فرماتے ہیں کہ ان سے اکثر لوگوں نے بیان کیا کہ ابو رافع کے قلعے سے باہر آتے وقت وہ ضعف
بصارت کی وجہ سے کسی دروازے سے ٹکرا کر گر پڑے تھے جس سے ان کی ایک پنڈلی ٹوٹ گئی تھی اور انہیں ان کے ساتھی بمشکل آنحضرتﷺ کی خدمت میں لائے تھے۔

بخاریؒ کے بقول ان کے متعدد ثقہ راویوں کا بیان ہے کہ جب عبداللہ بن عتیک رضی اللہ عنہ کو ان کے ساتھی آنحضرتﷺ کی خدمت میں اس حالت ت میں لائے کہ ان کی ایک شکستہ پنڈلی ٹخنے اور پاؤں ایت حد سے زیادہ متورم تھے اور ان کے ہاتھوں ابو رافع کے قتل کا سارا واقعہ آپﷺ کے گوش گزار کیا تو آپﷺ نے بڑی شفقت سے ان کے چہرے پر نگاہ ڈالی اور پھر کلمات تحسین و آفرین کے ساتھ اس کی اس شکستہ پنڈلی سے نیچے تک دست مبارک پھیرا۔

بخاریؒ  فرماتے ہیں کہ اکثر راویوں نے عبداللہ بن عتیک رضی اللہ عنہ کا یہ بیان نقل کیا ہے کہ آنحضرتﷺ کے دستِ مبارک پھرنے کے بعد ان کی اس پنڈی کا شدید درد اور ورم بالکل جاتے رہے اور انہیں ایسا محسوس ہوا جیسے اس میں تکلیف ہوئی ہی نہیں تھی۔

بہرکیف اس روایت اور اس روایت سے قبل جو روایات ابو رافع کے قتل کے بارے میں بیان کی گئی ہیں ان پر ہمارے
نزدیک کسی تیسرے کی گنجائش نہیں ہے۔ واللہ اعلم (مؤلف)

### مقتل خالد بن سفیان الہزلی

حافظ بیہقی نے اپنی کتاب "الدلائل" میں مقتل ابو رافع کے بعد مقتل خالد بن سفیان الہزلی کا مختصر ذکر کیا ہے۔

امام احمدؒ اس سلسلے میں فرماتے ہیں کہ ان سے یعقوب اور خود ان کے والد نے ابن اسحٰق کے حوالے سے اور محمد بن جعفربن زبیر نے ابن عبداللہ بن انیس رضی اللہ عنہ اور ان کے والد یعنی عبداللہ بن انیس رضی اللہ عنہ کے حوالے سے بیان کیا کہ ایک روز رسولﷺ نے آخر الذکر یعنی عبداللہ بن انیس رضی اللہ عنہ کو طلب فرما کر ارشاد فرمایا:

مجھے خبر ملی ہے کہ خالد بن سفیان بن بلیح میرے خلاف جنگ کے لیے لوگوں کو جمع کر رہا ہے لہذا تم جا کر اسے ٹھکانے لگا دو، وہ آج کل تمہیں عرنہ میں ملے گا"۔

عبداللہ بن انیس رضی اللہ عنہ کہتے ہیں کہ انہوں نے آنحضرتﷺ سے عرض کیا:

یا رسول اللہ (ﷺ) مجھے اس کی کچھ نشانی بتا دیجیے تاکہ میں اسے پہچان سکوں"۔

آنحضرتﷺ نے ارشاد فرمایا:

”جب میں نے اسے دیکھا تھا تو وہ مرض رعشہ میں مبتلا تھا"۔

عبداللہ بن انیس رضی اللہ عنہ کہتے ہیں کہ حضور نبی کریمﷺ کے اس ارشاد کے بعد وہ اپنی تلوار لے کر دیوانہ وار روانہ ہو گئے اور انہوں نے خالد بن سفیان الہزلی کو عرنہ میں جا پکڑا۔

وہ کہتے ہیں کہ اس وقت عصر کا وقت تھا اور خالد بن سفیان عورتوں کو سوار کرنے کے لیے اونٹوں کو بٹھا رہا تھا۔ وہ بیان کرتے ہیں کہ انہوں نے اسے اس نشانی سے جو آنحضرتﷺ نے بتائی تھی پہچانا تھا لیکن ایک طرف تو انہیں نماز عصر قضا ہونے کا اندیشہ تھا اور دوسری طرف یہ خیال تھا کہ اگر انہوں نے اسے ٹھکانے لگانے سے پہلے نماز ادا کی تو وہ کہیں چل نہ دے اس لیے انہوں نے یہ طریقہ اختیار کیا کہ انہوں نے نماز کی نیت باندھی اور ہر رکعت میں رکوع و سجود کے بعد اس کی پشت کی طرف سے لیٹے لیٹے اس کی طرف کھسکنا شروع کیا حتیٰ کہ آخری رکعت کے سجدوں کے بعد سلام پھیرتے ہی وہ اس کے پاس جا پہنچے اور اسی لیے اسے جہنم واصل کر دیا۔

وہ کہتے ہیں کہ قتل سے پہلے اس نے ان کی آہٹ پا کر مڑتے ہوئے اور حیرت زدہ ہو کر ان سے پوچھا تھا: ”تم کون ہو؟“
اور انہوں نے جواب دیا تھا:

"میں ایک عرب ہوں اور تمہارے پاس اس کام کے سلسلے میں آیا ہوں جس کے لیے تم لوگوں کو جمع کر رہے ہو اور وہ کام
یہ ہے"۔

یہ کہتے ہی انہوں نے تلوار کے ایک ہی وار سے اس کی گردن اڑا دی اور اس کے فوراً بعد جیسا کہ انہوں نے بتایا، ان عورتوں کو جنہیں سوار کرنے کے لیے وہ اونٹوں کو بٹھا رہا تھا اس کی لاش پر روتا چھوڑ کر وہاں سے روانہ ہو گئے۔

عبداللہ بن انیس رضی اللہ عنہ نے مزید بیان کیا کہ وہ جب عرنہ سے مدینے واپسی پر آنحضرتﷺ کی خدمت میں حاضر ہوئے تو آپﷺ نے انہیں دیکھتے ہی فرمایا:

"تمہارا چہرہ بتا رہا ہے کہ تم کامیاب ہو کر آئے ہو"۔

آنحضرتﷺ کے اس پیغمبرانہ ارشاد کے جواب میں عبداللہ بن انہیں رضی اللہ عنہ نے عرض کیا:

"جی حضور(ﷺ) میں اسے قتل کر آیا ہوں"۔

اس کے بعد آنحضرتﷺ انہیں ساتھ لے کر اپنے خانہ مبارک تشریف لے گئے اور وہاں آپﷺ نے انہیں ایک عصا عطا
فرمایا: عبد اللہ بن انیس رضی اللہ عنہ نے مؤدبانہ عرض کیا:

"حضور(ﷺ) آپ کی یہ عطا اس بندہ ناچیز کے لیے دولت کونین سے بڑھ کر اور دنیا کی ہر نعمت سے زیادہ متبرک ہے
لیکن آپﷺ کے اس غلام کے لیے اس کا مصرف کیا ہوگا؟"۔

اس کے جواب میں آپﷺ نے ارشاد فرمایا کہ یہ:

"عصا دنیا میں تمہاری حفاظت کا ذریعہ بننے کے علاوہ میدان حشر میں میرے لیے تمہاری پہچان ہوگا کیونکہ دنیا کی کسی سرزمین سے کہیں زیادہ وہاں انسانی مخلوق ایک جگہ جمع ہوگی اور یہاں سے بہت زیادہ کسی نہ کسی عصا پر انحصار کرے گئی"۔ ( تشریحی ترجمہ حدیث )

اسی روایت میں بیان کیا گیا ہے کہ وہ عصا تلوار کی طرح ہمیشہ عبداللہ بن انیس رضی اللہ عنہ کا خاص رفیق بنا رہا اور ان کی وصیت کے مطابق تدفین کے وقت ان کی قبر میں رکھ دیا گیا تھا۔

امام احمدؒ نے اس واقعے کو یحییٰ بن آدم، عبداللہ بن ادریس، محمد بن اسحٰق، محمد بن جعفر بن زبیر اور عبداللہ بن انیس رضی اللہ عنہ کے بعض بیٹوں کے حوالے سے بھی روایت کیا ہے۔

اسی طرح اس قصے کو ابوداؤد نے بھی ابی معمر، عبد الوارث محمد بن اسحٰق، محمد بن جعفر، خود عبداللہ بن انیس رضی اللہ عنہ اور ان کے والد کے حوالے سے بیان کیا ہے۔

حافظ بیہقی نے اس روایت کو محمد بن سلمہ کے ذریعہ محمد بن اسحٰق، محمد بن جعفر بن زبیر، ابن عبداللہ بن انیس رضی اللہ عنہ اور ان کے والد یعنی عبداللہ بن انیس رضی اللہ عنہ کے حوالے سے پیش کیا ہے۔

ابن ہشام نے خالد بن سفیان کے قتل کے بارے میں عبداللہ بن انیس رضی اللہ عنہ کے کچھ اشعار بھی پیش کیے ہیں۔

عبداللہ بن انیس بن حرام ابو یحییٰ جہنی بڑے مقتدر اور مشہور صحابی تھے۔ وہ بیعت عقبہ کے علاوہ غزوات احد و خندق اور ان کے بعد دوسرے غزوات میں بھی شریک رہے تھے۔ انہوں نے جیسا کہ مشہور ہے، شام میں قریباً سال اسی ہجری میں وفات پائی جب کہ بعض روایات میں ان کا سال وفات سن چون ہجری بتایا گیا ہے۔ واللہ اعلم (مؤلف)

علی بن زبیر اور خلیفہ بن خیاط نے عبداللہ بن انیس رضی اللہ عنہ اور عبداللہ بن انیس ابی عیسٰی انصاری کو جن سے نبی کریمﷺ کی یہ حدیث مروی ہے کہ آپ کی دعا سے غزوہ احد کے روز ان کے خشک برتن میں پانی نکل آیا تھا جس سے انہوں نے منہ دھویا تھا اور سیر ہو کر پانی بھی پیا تھا، دو مختلف شخصیات بتایا ہے اور یہی بات ابوداؤد اور ترمذی نے عبداللہ العمری اور عیسٰی بن عبداللہ بن انیس رضی اللہ عنہ اور ان کے والد کے حوالے سے بیان کیا ہے لیکن ترمذی نے آخر میں یہ بھی کہا ہے کہ اس سلسلے میں عبداللہ العمری کی روایت کو مستند اور صحیح نہیں سمجھا جا سکتا۔ کیونکہ ضعیف العمری کی وجہ سے ان کا حافظہ پہلا جیسا نہیں رہا تھا۔ (مؤلف)

### عمرو بن عاص اور نجاشی کا قصہ

محمد بن اسحٰق ابو رافع کے قتل کا واقعہ بیان کرنے کے بعد کہتے ہیں کہ ان سے یزید بن ابی حبیب نے حبیب بن اوس ثقفی کے غلام راشد اور خود حبیب بن اوس کے حوالے سے بیان کیا کہ آخر الذکر کو عمرو بن عاص نے بتایا:

"جب ہم یعنی قریش مکہ غزوہ خندق سے نا کام مکے واپس آئے تو میں نے قریش کے ان چند خاص لوگوں کو جمع کیا جو
میری ہر بات کو معتبر جان کر اسے مانتے بھی تھے اور ان سے کہا کہ "اگر آپ لوگ میرا ایک مشورہ ما ہیں تو کہوں"۔

وہ بولے:

"ضرور کہیے، ہم اسے مانیں گے اور اس پر عمل بھی کریں گے"۔

عمرو بن عاص نے اس کے بعد حبیب بن اوس کو بتایا:

جب مجھے یقین ہو گیا کہ وہ لوگ میری بات ماننے اور اس پر عمل کرنے کے لیے آمادہ ہیں تو میں نے ان سے کہا:

میرا مشورہ یہ ہے کہ ہمیں بھی حبشہ کے بادشاہ نجاشی کے پاس اپنے کچھ جہاندیدہ اور معتبر آدمی بھیجنے چاہئیں کیونکہ میں نے سنا ہے کہ محمد (ﷺ) نے اپنے کچھ خاص خاص آدمی جعفر رضی اللہ عنہ کی سرکردگی میں جن میں عمرو بن امیہ ضمری بھی شامل ہے حبشہ بھیج دیئے ہیں۔ تم جانتے ہو کہ یہ جعفر رضی اللہ عنہ بڑا لسان اور عمرو بن امیہ بہت ہی چالاک آدمی ہے۔ اگر نجاشی ان کی باتوں میں آ گیا تو ہمارے حق میں بہتر نہیں ہوگا"۔

عمرو بن عاص کہتے ہیں کہ ان لوگوں نے یک زبان ہو کر مجھ سے درخواست کی کہ میں خود نجاشی کو ہموار کرنے کے لیے حبشہ جاؤں۔ چنانچہ میں قریش کے بہت سے دوسرے لوگ لے کر حبشہ روانہ ہو گیا۔

عمرو بن عاص مزید بیان کرتے ہیں کہ جب وہ حبشہ پہنچ کر اپنے ساتھیوں کے ہمراہ نجاشی کے دربار میں داخل ہونے لگے تو انہوں نے دیکھا کہ عمرو بن امیہ ضمری اپنے ساتھیوں کے ہمراہ وہاں سے نکل رہا تھا بہرحال وہ نجاشی کے دربار میں داخل ہوئے اور وہاں کے دستور کے مطابق پہلے انہوں نے نجاشی کے سامنے فرش پر سر رکھ کر اسے سجدہ کیا اور پھر دست بستہ کھڑے ہو کر اس سے کہا:

"حضور بادشاہ سلامت! ابھی جو شخص حضور کے دربار گہربار سے نکلا ہے ہم قریش کے اس آدمی کا نمائندہ ہے جس نے ایک نیا (نعوذ باللہ) من گھڑت مذہب ایجاد کر کے نہ صرف اہل مکہ بلکہ جملہ اہل عرب کو گمراہ کرنا شروع کر دیا ہے جب کہ ہم لوگوں نے اپنی طرف سے وہاں کے لوگوں کو حضور کی اطاعت کے لیے پہلے کی طرح اب بھی ہموار کرنے کا سلسلہ جاری کر رکھا لیکن ہمارا ہی وہ آدمی اپنے آپ کو خدا کا نبی بتاتا ہے اور نہ جانے کیا کیا کہتا ہے کہ خود ہمارے لوگ کثرت سے اس نئے مذہب میں داخل ہونے لگے ہیں۔ اس لیے مجھے اندیشہ ہے کہ آگے چل کر وہ شخص یعنی محمد (ﷺ) نہ صرف ہمارے مذہب بلکہ آپ کے دین مسیحی کے لیے بھی ایک خطرہ عظیم ثابت ہو سکتا ہے۔ چنانچہ یہ بندہ درگاہ اس لیے حضور کی خدمت عالی میں قریش مکہ کی طرف سے یہ گزارش لے کر حاضر ہوا ہے کہ حضور اس شخص کے ان نمائندوں کی پر فریب باتوں کی بجائے میری گزارشات پر غور فرما کر ہماری امداد فرمائیں تاکہ ہم ابتداء ہی میں اس نئے مذہب کا سدباب کر سکیں بلکہ اس نئے مذہب کے بانی کا بھی (نعوذ باللہ) ابھی سے قلع قمع کر دیں"۔

عمرو بن عاص کہتے ہیں کہ ان کی زبان سے یہ گفتگو سن کر نجاشی اتنا غضب ناک ہوا کہ اس نے اپنے ہی منہ پر ایسا زبردست دوہتڑ مارا کہ ان کے بقول وہ سمجھے کہ اس سے اس کی ناک ضرور ٹوٹ گئی ہوگی ۔

اس کے بعد عمرو بن عاص نے بیان کیا:

"میں یہ دیکھ کر لرز گیا اور اس کے ( نجاشی کے ) سامنے سر جھکا کر دست بستہ کھڑا ہو گیا تو وہ کسی قدر پر سکون ہو کر یوں گویا ہوا:

"جس شخص کو تم بد نصیب لوگ (نعوذ باللہ) جھوٹا کہتے ہو وہ درحقیقت خدا کا وہی سچا اور آخری نبی ہے جس کی بشارت انجیل مقدس میں موجود ہے اور اس پر جو کلام خدا کی طرف سے نازل ہوتا ہے وہ وہی "ناموس اکبر" (کلام الہٰی) ہے جو حضرت عیسٰی (علیہ السلام) پر نازل ہوتا تھا کیا تم لوگوں کو معلوم نہیں کہ میں خدا کے اس برگزیدہ بندے اور سچے نبی پر پہلے ہی ایمان لا چکا ہوں۔ اس لیے قریش مکہ کو میری طرف سے اس رسول خدا (ﷺ) کے خلاف کسی امداد کی ہرگز امید نہیں رکھنی چاہیے۔ بہتر ہے کہ تم لوگ یہاں سے فوراً واپس چلے جاؤ ورنہ۔۔۔۔"۔

عمرو بن عاص کہتے ہیں کہ نجاشی کی بات ابھی ادھوری ہی تھی کہ وہ خوف زدہ ہو کر اس کے آگے دوبارہ جھک گئے اور پھر دست بستہ ہو کر مؤدبانہ بولے:

"مجھے حضور کی رائے عالی سے اب حرف بحرف اتفاق ہے اور میں حضور ہی کے دست مبارک پر محمد (ﷺ) اور ان کے سچے دین پر ایمان لا کر داخل اسلام ہوتا ہوں"۔

عمرو بن عاص کہتے ہیں کہ ان کی زبان سے یہ سن کر نجاشی کا چہرہ خوشی سے دمکنے لگا اور اس نے انہیں اور ان کے ساتھیوں کو ان کی توقع سے زیادہ انعام و اکرام سے نواز کر رخصت کیا۔

عمرو بن عاص آخر میں کہتے ہیں کہ جب وہ اور ان کے ساتھی حبشہ سے واپس مکے کی طرف روانہ ہوئے تو انہوں نے سوچا تھا کہ وہ اپنے اسلام کو کچھ دنوں کے لیے قریش مکہ سے پوشیدہ رکھیں گے لیکن وہ جیسے ہی شہر میں داخل ہوئے تو انہیں خالد ابن ولید مل گئے اور انہیں دیکھ کر بولے:

"عمرو! تم جس طنطنے کے ساتھ حبشہ کی طرف روانہ ہوئے اب تمہارا وہ انداز نہیں ہے، آخر اس کا کیا سبب ہے؟ کیا تم
مجھے بھی نہیں بتاؤ گے؟"

عمرو بن عاص کہتے ہیں کہ خالد ابن ولید کی یہ بات سن کر انہوں نے اس سے سرگوشی میں کہا:

"میرے دوست! تم برا مانو یا بھلا لیکن میں کم سے کم تمہیں بتائے دیتا ہوں کہ نجاشی کی باتوں نے میری آنکھیں کھول دی
ہیں اور میں بحمد اللہ مسلمان ہو گیا ہوں"۔

عمرو بن عاص رضی اللہ عنہ بتاتے ہیں کہ ان کی زبان سے بظاہر یہ حیرت ناک بات سن کر خالد ابن ولید رضی اللہ عنہ خوشی سے اچھل پڑے اور پھر بولے:

"مبارک ہو! بہر حال میں تمہیں یہ بتانے میں اب کوئی حرج نہیں سمجھتا کہ مجھے تم سے پہلے ہی یہ عظیم شرف حاصل ہو چکا ہے"۔

ہمارے نزدیک عمرو بن عاص اور خالد بن ولید رضی اللہ عنھما کے داخل اسلام ہونے کا واقعہ واقعہ حدیبیہ کے بعد کا واقعہ ہے لیکن محمد بن اسحٰق کی طرح ہم نے بھی اسے سال پنجم ہجری کے دوسرے واقعات کے ساتھ یہاں درج کر دیا ہے۔ (مؤلف)
