# ** باب: ۲**

## **ارض و سماوات کی تخلیق اور ان کی درمیانی اشیاء کا ذکر بلحاظ تاریخ و بحوالہ نصوص قرآنی و احادیث و تفاسیر**

اللہ تعالیٰ نے فرمایا: (**الْحَمْدُ لِلَّہِ الَّذِی خَلَقَ السَّمَوَاتِ وَالْاَرْضَ وَجَعَلَ الظُّلُمَاتِ وَالنُّورِ ثُمَّ الَّذِینَ کَفَرُوا بِرَبِّہِمْ یَعْدِلُونَ**) اللہ تعالیٰ نے یہ بھی ارشاد فرمایا:(**خَلَقَ السَّمَوَاتِ وَالْأَرْضَ وَمَا بَیْنَہُمَا فِی سِتَّۃِ أَیَّام**)  ان آیاتِ قرآنی کی تفسیر میں مفسرین میں باہم اختلافی آراء پائی جاتی ہیں یعنی اس بارے میں کہ آیا ان چھ دنوں کی مقدار کیا ہے لیکن جمہور نے ان آیاتِ قرآنی کو اسی طرح تسلیم کیا ہے جس طرح وہ نازل ہوئی ہیں اور ان چھ دنوں کو بھی وہی دن سمجھا جو ہماری اس دنیا میں ہوتے ہیں لیکن ابن عباس، مجاہد و ضحاک اور وہب الاحبار کہتے ہیں کہ ان میں سے ہر دن کی طوالت ہمارے ہزار سال کی طوالت کے برابر ہے۔ یہی روایت ابن حاتم اور ابن جریر کی ہے اور اسی کو امام احمدؒ نے اپنی اس کتاب میں لکھا ہے جس میں انہوں نے فرقہ جہمیہ کے دعاوی کی تردید کی ہے اور دوسرے بہت سے متاخرین نے بھی وہی تسلیم کیا ہے جو ابن عباسؓ وغیرہ نے بتایا ہے۔ واللہ اعلم ہم اس موضوع پر آگے چل کر ان شاء اللہ مدلل گفتگو کریں گے۔ ویسے ابن جریر نے ضحاک بن مزا ہم وغیرہ کے حوالے سے ان چھ دنوں کے نام ابجد، ہوز، حطی، کلمن،سعفص اور قرشت بتائے ہیں۔ ابن جریر نے ان چھ ایام کے ابتدائی تین دنوں کے بارے میں تین اقوال پیش کیے ہیں اور محمد بن اسحٰق کے حوالے سے بیان کیا ہے کہ اہل توریت کے بقول سب سے پہلے اللہ تعالی نے تخلیق کی ابتداء یوم الاحد یعنی اتوار سے کی لیکن اہل انجیل (نصرانی) کے بقول ابتدائے تخلیق اللہ تعالیٰ نے پیر کے روز سے کی اور ہم مسلمان جیسا کہ ہمیں آنحضرت ﷺکے ارشاد گرامی سے معلوم ہوا تخلیق کائنات کی ابتدا سینچر کے دن سے بتاتے ہیں۔ یہی قول ابن اسحاق نے متعدد مسلم فقہاء وعلمائے دین کے حوالے سے پیش کیا ہے جن میں شافعی لوگ بھی شامل ہیں۔ بہر حال ہم اس بارے میں حدیث نبوی پر مبنی ابو ہریرہؓ کی روایت خلق اللہ تربۃ یوم السبت اور اس کے علاوہ عنقریب وہ اقوال بھی پیش کریں گے جن میں ابتدائے تخلیق کائنات اتوار کے دن سے بتائی گئی ہے۔ ان اقوال کے راویوں میں ابن جریر ہیں جنہوں نے یہ اقوال السدی اور ابی مالک کے حوالے سے پیش کیے ہیں۔ ان دو حضرات کے علاوہ ابن جریر نے ابی صالح،ابن عباس، مرہ، ابن مسعود اور صحابہ کرام ؓ کی ایک جماعت کے حوالے دیئے ہیں نیز انہوں نے ان میں عبداللہ ابن سلامؓ کی روایت کو بھی شامل کیا ہے۔ چونکہ یہی دن توریت میں آیا ہے اس لیے اکثر علمائے اسلام نے بھی اس سلسلے میں یوم الاحد یعنی اتوار کے روز کو ترجیح دی ہے اور تکمیل تخلیق کا آخری دن روز جمعہ کو قرار دیا ہے جسے مسلمان عید کے دن کی طرح سمجھتے ہیں۔ یہ جملہ بیانات ہم آگے چل کر ان شاء اللہ عنقریب پیش کریں گے۔ البتہ یہاں وہ آیاتِ قرآنی پیش کر رہے ہیں جن میں تخلیق کائنات کا اللہ تعالیٰ جل شانہ‘ نے درجہ بدرجہ ذکر فرمایا ہے۔ اللہ تعالیٰ کا ارشاد ہے:(** ہُوَ الَّذِی خَلَقَ لَکُمْ مَّا فِی الْأَرْضِ جَمِیعًا ثُمَّ اسْتَوٰی إِلَی السَّمَآءِ فَسَوَّھُنَّ سَبْعَ سَمَوَاتٍ َو ھُوَ بِکُلِّ شَیْءٍ عَلِیم**) اور اس نے یہ بھی ارشاد فرمایا: (**قُلْ اَئِنَّکُمْ لَتَکْفُرُونَ بِالَّذِی خَلَقَ الْأَرْضَ فِی یَوْمَیْنِ وَ تَجْعَلُوْنَ لَہٗ أَنْدَادًا ذَالِکَ رَبُّ الْعَالَمِینَ.....الخ**) ان آیات سے یہ ثابت ہوا کہ زمین آسمان سے قبل پیدا کی گئی اور تخلیق کائنات کی بنیادٹھہری‘ جیسا کہ خود اللہ تعالیٰ نے ارشاد فرمایا (**اللہُ الَّذِی جَعَلَ لَکُمُ الْأَرْضَ قَرَارًا وَّالسَّمَأءَ بِنَأءً وَّ صَوَّرَکُمْ فَأَحْسَنَ صُوَرَکُمْ..... الخ**) پھر اس نے یہ بھی ارشاد فرمایا: (اَلَم ْنَجْعَلِ الْأَرْضَ مِھَادًا وَّالْجِبَالَ اَوْتَادًا......الخ) پھر اللہ تعالیٰ نے یہ بھی فرمایا ہے (**اَوَلَمْ یَرَ الَّذِینََ  کَفَرُوا أَنَّ السَّمَوَاتِ وَالْأَرْضَ....َ الخ**) یعنی اللہ تعالیٰ کے ارشاد کے مطابق اس کے زمین و آسمان کے درمیان فصل پیدا کیا اور وہاں ہوا پیدا کی اور پھر (آسمان سے) بارش برسائی اور زمین پر چشمے جاری کر دیئے نیز حیوان پیدا کیے۔ اللہ تعالی نے یہ بھی فرمایا: (**وَجَعَلْنَا السَّمَأءَ سَقْفًا مَّحْفُوظًا وَّھُمْ عَنْ آیَاتِھَاا مُعْرِضُونَ**) آسمان میں اللہ تعالیٰ نے ٹھہرے ہوئے ستارے‘ سیارے‘ نجوم اور دوسرے روشن اجرام سماوی پیدا کیے جو خالق ارض و سماوات کی حکمت کی بین دلیل ہیں۔ جیسا کہ اس نے خود ارشاد فرمایا(**وَ کَایٌنْ مِنْ آیَۃٍ فِی السَّمَوَاتِ وَالْأَرْضِ یَمُرُّونَ عَلَیْھَا وَھُمْ عَنْھَامُعْرِضُونَ وَمَا یُؤْمِنُ أَکْثَرُھُمْ بِاللہِ إِلَّا وَھُمْ مُّشْرِکُونَ**)کے اس کے علاوہ یہ بھی اللہ تعالی ہی کا ارشاد ہے:(أَاَنْتُمْ اَشَدُّ خَلْقًا أَمِ السَّمَأءُ بَنَاھَا رَفَعَ سَمْکَھَا.... الخ**) چنانچہ بعض لوگوں نے ان آیات ربانی کے مطابق یہ فیصلہ کیا کہ آسمانوں کی تخلیق زمین کی تخلیق سے قبل ہوئی۔ گو یا متقدمین نے اس بارے میں جو کچھ کہا وہ مندرجہ بالا دونوں آیات کی صریحی تردید کے علاوہ اس بات کا بھی صاف اظہار ہے کہ انہوں نے پہلی آیات شریفہ کے علاوہ اس آیہ قرآنی کا مفہوم بھی نہیں سمجھا۔ با ایں ہمہ کہ با یہ آیت صریحاً اس بات کی مقتضی ہے کہ ابتدا میں وحی ارضی اور اس سے اخراجِ آب کو جو آج بھی ہمیں صاف نظر آتا ہے سمجھا جائے اور یہ سب پہلے تخلیق ارضی اور اس کے بعد تخلیق سماوات کا بین ثبوت ہے اور زمین کی یہ اقدار پہلے ہی سے بالقوہ ہیں جیسا کہ خود اللہ تعالیٰ نے ارشاد فرمایا **(وَ بَارَکَ فِیْھَا وَ قَدَّرَ فِیھَا اَقْوَاتَھَا**) یعنی پہلے زراعت، چشموں اور دریاؤں کی جگہوں کی تشکیل ہوئی اور پھر اسی کے بعد عالم کی سفلی و علوی اشکال کی تخلیق ظہور پذیر ہوئی جب کہ خود وحی الارض اور اس سے خارج ہونے والی چیزوں یعنی غذائی اشیاء و اثمار وغیرہ اور اجرائے عیون و بحار کو ہیئت مل چکی تھی جو نبت الزرع والا ثمار اور زمین سے اخراجِ آب مرعی اور ارسائے جبال اور زمین کے بارے میں جتنی دوسری چیزوں کا ذکر قرآن میں آیا ہے مثلاً (**وَالْأَرْضَ بَعْدَ ذَالِکَ دَحَاھَا اَخْرَجَ مِنْھَا مَآءَ ھَا وَمَرْعَاھَا)** اس سے صاف ظاہر ہے۔ اب اس آیہ شریفہ پر پھر ایک بار غور کیجے (**وَالسَّمَأءَ بَنَیْنَاھَا بِاَیْدِ وَّإِنَّا لَمُوسِعُونَ وَالْاَرْضَ فَرَشْنَاھَا فَنِعْمَ الْمَاھَدُوْنَ وَمِنْ کُلٌ شَیْءٍ خَلَقْنَا زَوْجَیْنِ لَعَلَّکُمْ تَذَکَّرُونَ**)”باید“ یعنی بقوت ”**وَاَنَّا لَمُوسِعُونَ**“ سے صاف ظاہر ہے کہ آسمانوں کا صعود وہیں سے ہوا جہاں دوسری چیزیں اس کے نیچے تھیں اور انہی سے انہیں وسعت ملی۔ اس سے یہ بات بھی صاف ہو گئی کہ کرسی کا مقام آسمانوں سے بلند تر ہے اور وہ باقی تمام چیزوں سے وسیع تر ہے اور یہ بھی....کہ عرش کرسی سمیت تمام دوسری چیزوں سے عظیم تر ہے۔ اس کے بعد اس قول باری تعالیٰ پر غور کیجیے (وَالْاَرْضَ فَرَشْنَاھَا)ہے جس سے مراد ”بسطناھا“ ہے اور **جعلناھا مھد**ا یعنی ایک ساکن چیز غیر مضطرب جو تمہارے ”مائدہ“ کی طرح نہیں ہے اور قول رب العالمین(**فَنِعْمَ الْمَاھِدُوْنَ**) ہے۔ یہاں ہر جگہ حرف”واؤ“سے ترتیب وقوع نہیں ہے بلکہ اس سے لغت عربی کے مطابق مطلق خبریں مراد ہے۔ واللہ اعلم

بخاریؒ فرماتے ہیں ”مجھ سے عمر بن جعفر بن غیاث“ میرے والد (یعنی راوی کے والد) اعمش اور جامع بن شداد نے صفوان بن محرز کے حوالے سے یہ بتا کر کہ صفوان بن محرز نے عمران بن حصین کے حوالے سے بیان کیا کہ ایک روز آخر الذکر آنحضرت ﷺکی خدمت میں حاضر ہوئے تو اسی وقت وہاں کچھ اور لوگ بھی آگئے تو آپؐ نے ان کا خیر مقدم فرماتے ہوئے فرمایا: ”آؤ بنو تمیم“ اس کے بعد کچھ اہل یمن بھی آپ کی خدمت میں اس وقت حاضر ہوئے تو آپؐ نے ان کا بھی اسی طرح خیر مقدم فرمایا جس کے بعد وہ دونوں گروہ اجتماعی طور پر یوں گویا ہوئے: ”یا رسول اللہ (ﷺ) ہم آپ سے ایک بات پوچھنے کے لیے حاضر ہوئے ہیں اور وہ یہ ہے کہ** کان اللہ و لم یکن شیء غیرہ و کان عرشہ علی الماء وکتب فی الذکر کل شیٔ و خلق السموات والارض** کی وضاحت فرما دیجیئے“۔ ابھی آپ ان لوگوں کو ان کے سوال کا جواب دینے ہی والے تھے کہ کسی شخص نے باہر سے چلا کر کہا: ”اے ابن حصین!تمہارا اونٹ بھاگ گیا ہے اگر میں تمہاری جگہ ہوتا تو اسے ٹھیک سے باندھتا“۔

بخاریؒ نے کتاب المغازی اور کتاب تو حید دونوں جگہ اس روایت کے بیان میں دونوں جگہ ثم **خلق السموات والارض** لکھے ہیں اور نسائی نے بھی یہی الفاظ لکھے ہیں۔
امام احمد بن حنبلؒ فرماتے ہیں کہ ان سے حجاج اور ابن جریج نے بیان کیا کہ انہیں اسماعیل بن امیہ نے ایوب بن خالد، اُم سلمہ کے غلام عبد اللہ بن رافع نے حضرت ابو ہریرہ ؓ کے حوالے سے بتایا کہ آخر الذکر یعنی ابو ہریرہؓ نے کہا کہ (ایک روز) رسول اللہﷺنے میرا ہاتھ اپنے دست مبارک میں لے کر فرمایا: ”اللہ تعالیٰ نے زمین سینچر کے روز پیدا کی‘ پہاڑا توار کے روز پیدا کیئے‘ درخت پیر کے روز پیدا کیے‘ مکروہات منگل کے دن پیدا کیے‘ روشنی بدھ کے روز پیدا کی‘ چوپائے جمعرات کو پیدا کیے‘ اور اللہ تعالیٰ کی (اس سلسلے میں) آخری تخلیق حضرت آدم علیہ السلام تھے جنہیں اللہ تعالیٰ نے جمعہ کے روز آخری ساعتوں میں یعنی عصر سے لے کر رات کے درمیان جو وقت ہوتا ہے اس وقت پیدا کیا۔ 
یہ حدیث اسی ترتیب سے مسلم نے سریج بن یونس اور ہرون بن عبد اللہ کے حوالے سے نسائی نے ہرون اور یوسف بن سعید کے حوالے سے اور محولہ بالا تینوں حضرات نے حجاج بن محمد مصیصی الاعور اور ابن جریج کے حوالے سے کم و بیش انہی الفاظ میں بیان کی ہے۔
 نسائی نے اپنی تفسیر میں ابراہیم بن یعقوب جوز جانی‘ محمد ابن صباح‘ ابی عبید الحداد‘ اخضر بن عجلان‘ ابن جریج عطاء بن ابی رباح اور ابو ہریرہؓ کے حوالے سے یہ بھی بیان کیا ہے کہ (ایک روز) آنحضرتﷺنے ابو ہریرہ ؓکا ہاتھ اپنے دست مبارک میں لے کر فرمایا: اے ابو ہریرہؓ! اللہ تعالیٰ نے زمین و آسمان اور جو کچھ ان کے درمیان میں ہے سات دن میں پیدا کیا جس کے بعد وہ عرش پر ساتویں روز متمکن ہوا اور اس نے مٹی سینچر کے روز پیدا کی“۔ اس کے بعد باقی جملہ باتیں اس حدیث کو نسائی نے اپنی تفسیر میں اسی ترتیب سے بیان کیا ہے جیسے پہلے مسلم کی روایت کردہ حدیث میں بیان ہو چکی ہے‘ تا ہم اس حدیث کے راویوں میں ابن جریج کے بارے میں اختلاف پایا جاتا ہے۔ بہر حال اس حدیث کو علی بن مدینی‘ بخاری‘ بیہقی اور حفاظ میں کچھ دوسرے حضرات کے علاوہ بخاری نے کتابِ تاریخ میں درج کیا ہے اور ان میں سے بعض نے کعب کا حوالہ بھی دیا ہے جو صحیح ترین ہے کیونکہ کعب احبار اور ابو ہریرہؓ  دونوں عموماً ساتھ ساتھ آنحضرتﷺکی خدمت میں حاضر رہتے تھے چنانچہ جو حدیث ابو ہریرہ ؓ نے بیان کی وہ یقیناً کعب احبار نے بھی سنی ہوگی ‘اس لیے کعب احبار کا حوالہ اس کی یقینی صحت پر دلالت کرتا ہے اور اگر کعب نے ابو ہریرہ ؓ سے یہ حدیث سنی ہوگی تو انہوں نے یقیناً اس کی تصدیق آنحضرتﷺ سے ضرور کی ہوگی لیکن اگر کعب نے اسے ابو ہریرہ ؓ کی تحریروں سے نقل کیا ہے تو ابو ہریرہ ؓکے الفاظ کہ "آنحضرتﷺ نے ان کا ہاتھ اپنے دست مبارک میں لے کر فرمایا: ایک عجیب بات ہے اس لیے اس حدیث کو”احادیث مرفوع“ میں بھی شامل کیا جا سکتا ہے۔ اس کے علاوہ اس حدیث کے پورے متن میں شدید غرابت پائی جاتی ہے‘ کیونکہ اس میں تخلیق کا ئنات کے ساتھ ساتھ دن کا ذکر بھی ہے جو صریحاً اس آیۂ قرآنی سے متضاد ہے جس میں ذکر کیا گیا ہے کہ زمین چار دن میں پیدا کی گئی، پھر آسمان دو دن میں پیدا کیے گئے اور وہ آسمان دھوئیں سے پیدا کیے گئے جو پانی کے بخارات ہی ہو سکتے ہیں جو پانی کے اضطراب سے پیدا ہوتے ہیں اور باقی کا یہ اضطراب یقیناً اللہ تعالیٰ کی قدرت بالغہ کے ذریعہ زمین کی حدت سے پیدا ہو گا جیسا کہ اسماعیل بن عبد الرحمٰن السدی الکبیر نے ابی مالک‘ ابی صالح‘ ابن عباس‘ مرہ ہمدانی‘ ابن مسعود اور دیگر صحابہ کرام ؓکے حوالے سے ذکر کیا ہے اور ضمناً آیاتِ قرآنی( ھُوَ الَّذِی خَلَقَ لَکُمْ مَّا فِی الْاَرْضِ جَمِیعًا ثُمَّ اسْتَوٰی اِلَی السَّمَأءِ فَسَوَّ ھُنَّ سَبْعَ سَمٰوَات.... الخ) کا حوالہ دیتے ہوئے تشریحاً بتایا ہے کہ حوت (مچھلی) پانی میں ہوتی ہے اور پانی صفات پر اور صفات ملک کی پشت پر اور ملک چٹانوں پر اور چٹانیں (منجمد) ہوا پر تھے اور صخرہ (چٹان) کے بارے میں کہا گیا ہے کہ وہ آسمانوں کے ساتھ لپیٹی گئی تھی نہ کہ زمین کے ساتھ پس جب حوت (مچھلی) حرکت میں آئی اور زمین متحرک ہوئی تو اسے پہاڑوں سے روکا گیا جس کے بعد وہ ٹھہر گئی۔ اللہ تعالیٰ نے پہاڑوں اور ان میں جو منافع بخش اشیاء ہیں ان سب کو منگل کے روز پیدا کیا، پھر اس نے بدھ کے دن پانی‘ مدائن‘ آبادیاں‘ خرابے وغیرہ پیدا کیے‘ پھر اس نے آسمانوں کو جو ایک ساتھ جڑے ہوئے تھے الگ الگ کر کے سات آسمان جو جمعرات اور جمعہ کو بنائے گئے۔ روز جمعہ کی وجہ تسمیہ یہ ہے کہ اس روز زمین و آسمان کی تمام مخلوقات ایک جگہ جمع ہوئیں اور انہیں ان کے جملہ امور تفویض کیے گئے۔

اس کے راوی نے مذکورہ حوالوں سے بیان کیا کہ آسمانوں کے ساتھ ہی ملائکہ‘ بحور‘ جبال جو یخ تھے پیدا کیے۔ اس کے بعد راوی کہتا ہے کہ ان کے علاوہ باقی تخلیقات ِعالم کا اسے علم نہیں اور انہیں خدا ہی بہتر جانتا ہے۔ البتہ اللہ تعالیٰ نے آسمانوں کو کو اکب سے مزین کرنے کے علاوہ ان کے ذریعہ شیاطین کی راہ مسدود کی اور جب اللہ تعالیٰ اس حد تک تخلیق عالم سے فارغ ہوا تو عرش پر متمکن ہوا۔
یہ تمام باتیں جنہیں السدی نے اسناد کے ساتھ بیان کیا ہے ان میں بہت عجیب و غریب باتیں شامل ہیں جو اسرائیلی تذکروں سے لی گئی ہیں۔
جب کعب احبار حضرت عمر ؓکے زمانے میں مسلمان ہوئے تو انہوں نے حضرت عمر ؓ کو اکثر و بیشتر وہ باتیں سنائیں جو اس وقت تک اہل کتاب میں مشہور تھیں اور انہوں نے ان باتوں کو ان سے اخلاقا ًسن لیا لیکن چند باتوں کے سوا جو شرع مطہر و مبین سے مطابقت رکھتی تھیں اہل اسلام سے بیان نہ فرمائیں بلکہ انہیں رد فر ما دیا تا ہم کعب ہی کے ذریعہ وہ اہل اسلام میں بھی مشہور ہو گئیں اور ان کا ذکر آج تک چلا آتا ہے حالانکہ اسرائیلیات میں اکثر و بیشتر غلط باتیں راہ پاگئی ہیں۔ یہی وجہ تھی کہ معاویہؓ نے اپنے دوِر امارت میں کعب احبار کی سنائی ہوئی باتوں کو”پچھلے اہل کتاب میں غلط طور پر مشہور پائیں“کہہ کر قبول کرنے سے انکار کر دیا تھا۔ ان میں سے ہم نے جو باتیں یہاں بیان کی ہیں ان میں اور اسلام میں قبول کردہ باتوں میں مطابقت پائی جاتی ہے چونکہ اسلام میں ان اذکار کا دارو مدار قرآن واحادیث نبوی پر ہے۔

اب ہم ان باتوں کا ذکر کریں گے جو آئمہ کرام نے متقدمین کے حوالے سے بیان کی ہیں، تاہم ہم نے اس جملہ مواد کی تحقیق، احادیث صحیح سے کرلی ہے۔** وما توفیقنا الا باللہ. **

بخاری ؒفرماتے ہیں کہ ان سے قتیبہ اور مغیرہ بن عبد الرحمٰن قریشی نے ابی زنا د‘ ا عرج کے حوالے سے ابو ہریرہ ؓ کی زبانی یہ حدیث نبوی بیان کی۔ ابو ہریرہ ؓنے بتایا کہ رسول اللہﷺ نے ارشاد فرمایا: ”جب تخلیق عالم تمام ہوئی تو اللہ تعالیٰ نے کتاب (لوح ِمحفوظ) میں جو اس کے عرش کے قریب تھی لکھوایا: ”میری رحمت میرے غضب پر غالب ہے“۔
یہ روایت (حدیث) مسلم اور نسائی نے قتیبہ کے حوالے سے پیش کی جسے بعد میں بخاری نے اپنے ہاں درج کیا ہے۔