# <u>**باب ۱**</u>

## **کتاب **

**بسم اللہ الرحمن الرحیم**
سب تعریف اللہ تعالیٰ جل جلالہٗ وعز شانہٗ کے لیے ہے جو اوّل و آخر ہے اوّل اس لیے کہ اس سے قبل کوئی چیز نہیں تھی اور آخر اس لیے کہ وہ قدیم ہونے کے علاوہ جملہ اشیائے کائنات کے مقابلے میں یعنی برعکس جومٹ جانے والی ہیں واجب الوجود اور لم یزل ہے۔ اس نے ہر چیز حیوانوں‘ انسانوں‘جنوں اور فرشتوں کو تخلیق کر کے ان کی مقدار تقدیر معین کر دی ہے۔
اسی نے آسمانوں کو بے ستون بلند کر کے ٹھہرایا اور انہیں کواکب اور دوسرے روشن اجرام سماوی سے مزین کیا، اسی نے آسمان میں چمکتے ہوئے چاند اور سورج بنائے، اس نے آسمانوں سے اوپر عرش عظیم و عالی با لتکریم مسکن کیا جسے ملائکہ کرام اُٹھائے ہوئے ہیں اور اس کے گرد و پیش ملائکہ مقربین علیہ السّلام حاضر رہتے ہیں۔ ان کے علاوہ اور بے شمار فرشتے ادھر اُدھر موجود رہتے ہیں نیز، ایسے ستر ہزار فرشتے اور ہیں جو اس آسمان تک پہنچ کر لوٹتے نہیں اور دوسرے فرشتوں کی طرح اللہ تعالیٰ کی تسبیح و تہلیل میں مصروف رہتے ہیں۔

اللہ تعالیٰ ہی نے دوسری مخلوقات عالم کے لیے پانی پر زمین کو ٹھہرایا اور اسے پہاڑوں سے متمکن کیا اور زمین میں پانی سے مخلوقات کے لیے رزق پیدا کیا۔ یہ سب تخلیق سماوات سے چار روز قبل پیدا کیا اور زمین پر ہر چیز کو جوڑوں میں پیدا کیا اور یہ سب کچھ بنی نوع انسان کے لیے پیدا کیا جن میں وہ حیوانات بھی شامل ہیں جو انسانوں کی خوراک کا ذریعہ ہیں۔
اللہ تعالیٰ ہی نے انسان کو مٹی سے تخلیق کیا، پھر اسے مادہ منویہ سے درجہ بدرجہ گوشت پوست اور ہڈیوں میں تبدیل کر کے انسانی شکل بخشی نیز اسے سماعت و بصارت عطا فرما کر ہر طرح مکمل فرمایا اور اس کی زندگی کے لیے کوئی چیز مطلق باقی نہ چھوڑی۔ اس کے علاوہ اسے علم کا شرف بخشا۔
 اللہ تعالیٰ ہی نے نوع انسانی کا آغاز تخلیق آدم سے کیا، یعنی پہلے اس کا جسم بنایا۔ پھر اس میں رُوح پھونکی جس کے بعد فرشتوں نے آدم کو اس کے حکم سے سجدہ کیا۔ اس طرح حضرت آدم علیہ السّلام  ابوالبشر ٹھہرے۔ پھر اللہ تعالیٰ نے انہی سے حضرت حوا کو پیدا کیا جو اُم البشر ٹھہریں۔ پھر ان دونوں کو اپنی وحدت عطا فرما کر جنت میں ٹھہرایا جس کے بعد انہیں زمین پر اتار کر ان کی اولاد میں کثرت سے مردوزن پیدا کیے اور انہیں مختلف طبقات میں تقسیم کیا یعنی کسی کو بادشاہ بنایا اور کسی کو رعایا، کسی کو امیر بنایا اور کسی کو فقیر اور یہ سب کچھ اس نے اپنی خاص حکمت سے کیا کہ کسی کو آزاد پیدا کیا اور کسی کو اس کا غلام بنایا۔ اس نے بنی نوع انسان کو زمین کے طول و عرض پر اس کے اطراف و اکناف میں ہر طرف پھیلایا، انہیں ایک دوسرے سے مختلف بنایا، یہ بھی اسی کی حکمت ہے۔
اسی نے بنی نوع انسان کے لیے سمندر اور دریا نیز جھرنے اور چشمے پیدا کیے اور انہیں انکی ضروریاتِ زندگی کے حصول کا ذریعہ بنایا۔ اس نے انسان کے لیے زمین و آسمان اور ان کے اندر جو کچھ ہے مسخر کردیا۔ اس نے انسان کے لیے بادل پیدا کر کے ان سے بارش برسائی اور اس سے اس کے لیے زراعت و آثار پیدا کیے، اس نے انسان کے حال و قال کے مطابق ہر چیز عطا فرمائی۔ یہ سب اس کا انسان پر احسان عظیم ہے۔ حیف صد حیف کہ انسان اللہ تعالیٰ کی ان ظاہر و باہر نعمتوں سے مستفید و مستفیض ہوتے ہوئے بھی اس سے منحرف ہو کر ظالم و جاہل ٹھہرا حالانکہ اس نے وقتاً فوقتاً اپنے انبیاء و مرسلین کے ذریعہ بنی نوع انسان پر اپنے احکام و ہدایات پر مشتمل آسمانی صحائف نازل کیے اور کتا بیں اُتاریں اور ان میں تخلیق کائنات سے لے کر یوم قیامت تک کی تمام تفصیلات شامل فرما دیں۔
 چنانچہ وہ شخص بڑا سعادت مند اور خوش نصیب ہے جس نے ان قرآن پاک اور احادیث نبوی کے ذریعہ فراہم شدہ خبروں کی تصدیق کی اور انہیں صدق دل سے تسلیم کیا نیز قرآن میں جو او امرونواہی موجود ہیں انہیں بخوشی قبول کرکے ان پر عمل پیرا ہوا جس کی وجہ سے اس نے جہنم کے دردناک عذاب سے نجات پائی۔
میں اس ذات پاک و بے ہمتا کا حد درجہ شکر گزار ہوں جس نے ہم انسانوں کو زمین و آسمان کی بے شمار نعمتوں سے سرفراز فرمایا۔ اس کا کوئی شریک و سہیم ہے نہ عدیل و مثیل، اس کی بادشاہت قدیم اور ہمیشہ قائم رہنے والی ہے۔ اس کا کوئی عدیدوند ید ہے اور نہ قسیم۔ میں گواہی دیتا ہوں کہ اس کے سوا کوئی معبود نہیں اور وہ واحد اور لاشریک ہے۔ اس کی کوئی نظیر ہے اور نہ اس کا کوئی مصاحب ومشیر ہے۔ میں یہ بھی گواہی دیتا ہوں کہ محمد اس کے بندے اور رسول اور اس کے حبیب و خلیل ہیں۔ محمد مصطفیٰ عربوں کے شریف ترین شخص ہیں، مالک حوض کوثر اورشافع روز محشر ہیں وہ خاتم الانبیاء ہیں جن کا پرچم روز قیامت اللہ تعالیٰ کے فضل و کرم سے مقام محمود پر قائم ہوگا۔ جس کے سائے میں پناہ لینے کے لیے مخلوقِ خداوندی صرف اسی طرف رُخ کرے گی حتیٰ کہ جملہ انبیاء و مرسلین حضرت ابراہیم خلیل اللہ سمیت آپﷺ کے اس پرچم کے سائے میں آنے کے خواہش مند ہوں گے۔ آپﷺ کے صحابہ کرام پر سلام جنہوں نے آپ کی مکمل پیروی کر کے ظلمت شب کو روز روشن کے نور میں تبدیل کر دیا۔ وہ انبیاء علیہم السلام کے بعد خلاصہ کا ئنات ہیں رضی اللہ عنہم اجمعین۔
 اس حمد وثنا کے بعد اب یہ بندہ نا چیز خدائے بزرگ و برتر کے حسن توفیق، اس کی امداد و اعانت اور اس کی بخشی ہوئی طاقت کے سہارے زیر نظر کتاب میں تخلیق کا ئنات و مخلوقات تخلیق عرش و کرسی و سادات، تخلیق زمین اور اس میں جو کچھ ہے تخلیق ملائکہ و جنات و شیاطین کیفیت تخلیق آدم علیہ السّلام، نقص انبیاء اور بنی اسرائیل تک ان کے جملہ حالات و کوائف سے لے کر نبی کریمﷺ نبوت تک تاریخی حالات بیان کرے گا جن سے امید واثق ہے کہ بنی نوع انسان کی شرح صدور کے علاوہ ان کے باطنی و روحانی امراض کا مداوا اور صحیح علاج ممکن ہوگا۔ **وما توفیقی الا باللہ**
اس کے بعد ہم اس کتاب میں ان حالات و کوائف کا ذکر کریں گے جو ہمارے زمانے تک گزرے اور اس کے ساتھ حشر و نشر اور روزِ قیامت کے حالات، دوزخ اور اس کی کیفیت، جنت اور اس کے حسین و جمیل مناظر نیز دوسری متعلقہ باتیں اور وہ جملہ باتیں جو احادیث نبوت اور علمائے کرام کے توسط سے ہم تک پہنچی ہیں بیان کریں گے۔
اسرائیلات کے بارے میں صرف وہی باتیں بیان کریں گے جنہیں بیان کرنے کی شارع اسلام علیہ السلام نے ہمیں اجازت دی ہے اور یہ کہ ان میں اور قرآن پاک میں بیان کردہ قصص میں کوئی تضاد نہیں ہے تاہم ان کی تصدیق یا تکذیب کی ذمہ داری بحیثیت مؤرخ..... ہم پر عائد نہیں ہوتی ہم تو صرف اللہ تعالیٰ جل شانہٗ سے یہاں انہیں مختصر بیان کرنے کے لیے اس کی توفیق کے مستدعی ہیں۔ **وھو المستعان**
 اللہ تعالیٰ نے اپنی کتاب مبین یعنی قرآن پاک میں ارشاد فرمایا ایک(**کَذاَ لِکَ نَقُصُّ عَلَیْکَ مِنْ أَنْبَاءِ مَا قَدْ سَبَقَ وَقَدْ أتَیْنَاکَ مِن لَّدُنَا ذِکْرً**)یعنی اللہ تعالیٰ نے قرآن پاک میں اپنے نبی علیہ السلام کے لیے از منہَ ما سبق، اپنے اولیاء واعداء کا ذکر فرمایا لیکن اسی حد تک جو آپ کی امت کے لیے بھی کافی اور وافی و شافی ہو۔ بہر حال آپ سے ہم تک جو کچھ پہنچا اسے ہی بیان کرنے پر ہم نے اکتفا کیا ہے اور وہی بیان کیا ہے جو امت مسلمہ اور بنی نوع انسان کے مفید مطلب ہو۔ البتہ ہم نے ان بیانات کو اس کتاب میں شامل کرنے سے احتراز کیا ہے جن میں علماء و مورخین سے سہو اً غلطیاں سرزد ہوئی ہیں۔ یا ان میں اکثر و بیشتر باہمی اختلافات ہیں۔
آنحضرت ﷺکی ایک حدیث جسے امام بخاری ؒنے اپنی کتاب صحیح بخاری میں درج کیا ہے یہ ہے۔
ترجمہ: ”میری بیان کردہ ایک آیت ہی کیوں نہ ہو دوسروں تک پہنچا دو“۔ آپ نے یہ بھی ارشاد فرمایا: ترجمہ:”اگر اس میں کوئی قباحت نہ ہو تو بنی اسرائیل کا ذکر کرو‘ میرے بیانات کے بارے جھوٹ نہ بولو (کیونکہ) جس نے میرے بیانات کے) بارے میں جھوٹ بولا اس کی مقعد آگ سے بھری جائے گی“۔ یہ بات آپ نے اسرائیلات کے اذکار کے بارے میں ارشاد فرمائی جن کے بارے میں ہمارا خاموش رہنا ہی مناسب ہے۔ ہمیں ان کی تصدیق یا تکذیب کی ضرورت نہیں، ہم نے اس کتاب میں جو کچھ لکھا ہے وہ اس کے مآخذ کے بارے میں اعتماد و اعتبار پر مبنی ہے۔ البتہ شریعت کی رُو سے ہمارے نزدیک جو باتیں مصدقہ ہیں ہم نے ان کو بیان کرنا ضروری سمجھا ہے۔ اللہ تعالیٰ نے ہمیں جو رسول بخشا وہ سب رسولوں سے برتر ہے اور اس پر جو کتاب نازل فرمائی وہ سب کتب آسمانی سے برتر و افضل ہے کیونکہ دوسری تمام کتب آسمانی میں تحریف و تغیر، خلط ملط اور تبدیلیاں نیز تنسیخ اور اضافے ہو چکے ہیں۔ 
ہماری احتیاج وہ کلام ربانی ہے جو ہمارے نبی کریم ﷺ کی رسالت با سعادت سے ہم تک پہنچا اب کوئی اسے سمجھے یا نہ مجھے جیسا کہ حضرت علی بن ابی طالب (رضی اللہ عنہ) نے ارشاد فرمایا: ”قرآن میں تم سے پہلے اور تمہارے بعد کی جملہ خبریں موجود ہیں اس میں جو احکام ہیں‘ ان کے صدور کا فصل بھی ضروری تھا اور وہ بے محل نہیں ہے، جس نے اللہ تعالیٰ کی ہدایت کو قبول کیا وہی ہدایت یافتہ ہے اور جس نے اس کے علاوہ کسی اور کی ہدایت کو قبول کیا اور ان پر عمل کیا وہ گمراہ ہے“۔
حضرت ابوذر(غفاری) رضی اللہ عنہ سے روایت ہے کہ آنحضرت ﷺنے اپنی وفات تک ہر بات سے آگاہ فرما یا حتٰی کہ جو پرندہ اپنے پروں سے اڑتا ہے اس کے بارے میں بھی ارشاد فر ما دیا اور اس سے ہمیں با خبر فر مایا“۔
 امام بخاری ؒنے اپنی کتاب احادیث صحیح بخاری میں تخلیق کائنات کے آغاز میں ذکر کیا ہے۔ یعینی بن موسیٰ غنجار سے بحوالہ رقیہ، قیس بن مسلم اور طارق بن شہاب مروی ہے کہ آخر الذکر نے انہیں بتایا کہ ایک روز جب رسول اللہﷺ تم ہم لوگوں کے ساتھ کھڑے تھے تو آپؐ نے تخلیق کا ئنات سے لے کر اہل جنت کے جنت میں داخل ہونے اور دوزخیوں کے دوزخ میں داخل ہونے تک تمام کو ائف ہم سے بیان فرمائے۔ بہر حال جس نے انہیں یا در کھا اور جس نے بھلا دیا بھلا دیا۔ یہ روایت ابو مسعود دمشقی اور امام بخاری ؒنے بھی بیان کی ہے جسے عیسٰی غنجار نے ابی حمزہ اور رقیہ کے حوالے سے پیش کیا ہے۔
یہی روایت امام احمد بن حنبل نے اپنی مسند میں یوں بیان فرمائی ہے:
ہم سے ابو عاصم[1^]، عذرہ بن ثابت، علبا بن احمریشکری اور حضرت ابوزید انصاری نے بیان کیا: ”(ایک روز) رسول اللہﷺ نے ہمارے ساتھ صبح کی نماز ادا فرمائی اس کے بعد آپ منبر پر تشریف فرما ہو کر ظہر تک ہم سے خطاب فرماتے رہے۔ پھر ظہر کی نماز کے بعد اسی طرح ہم سے عصر تک خطاب فرمایا‘ پھر عصر کی نماز سے فراغت کے بعد مغرب تک اسی طرح ہم سے خطاب فرمایا اور اسی طرح مغرب اور عشاء کی نمازوں کے بعد ہم سے خطاب فرمایا۔ آپ نے اپنے ان جملہ خطبوں میں تخلیق کا ئنات سے لے کر تا قیام قیامت تمام کو ائف کا ذکر فرمایا اور ہم نے انہیں اپنے حافظے میں محفوظ کر لیا۔“
 اسی روایت کو قریباً اسی طرح اپنے طریقے سے امام مسلم ؒنے اپنی کتاب احادیث ”صحیح مسلم“ میں عنوان کتاب الفتن کے تحت یعقوب بن ابراہیم الدورقی‘ حجاج بن شاعر کے حوالے سے بیان کیا‘ اور یہ بھی بیان کیا کہ ان جملہ حضرات کی بیان کردہ یہ حدیث نبوی ؐاصلاً یکے بعد دیگرے ابی عاصم ضحاک بن مخلد، نبیل بن عذرہ، علیا، ابی زید بن عمرو بن اخطب بن رفاعہ انصاریؓسے مروی ہے۔

************

[1^]صنف کے اس نسخے میں یہی یعنی ابو عاصم لکھاہے لیکن ایک دوسرے نسخے میں ابو عامر ہے جب کہ دنوں جگہ راویوں کے نام ایک ہی ہیں اس لیے ہم اس نام کی تصدیق نہیں کر سکتے۔ (محمود الامام)

---

## **فصل: ۱**

## **<u>خالق و مخلوق</u>**

اللہ تعالیٰ نے اپنی عزیز و مقدس کتاب میں ارشاد فرمایا ہے: (واللَّہُ خَالِقُ کُلَّ شَیْءٍ وَہُوَ عَلَی کُلِّ شَیْءٍ وَکِیلْ) اس لیے در حقیقت وہی ہر چیز کا خالق اور باقی تمام اشیاء اس کی مخلوق ہیں اور وہی ان جملہ مخلوقات کا منتظم حقیقی ہے اور اس کا عرش وہ حمت ہے جو سطح ارضی سے تحت الثر یٰ تک اس مخلوقات جامد و ناطق کے اوپر قائم و دائم ہے اور اس کی ذات قدیم ولم یزل ان جملہ مخلوقات کی معبود ہے اور یہ مخلوقات اس کے قہر و قدرت کے تحت مختلف کاموں پر مامور ہیں اور اسی کے تصرف اور مشیت کے تحت اپنے اپنے کام کر رہے ہیں اور وہی ذات پاک ہمہ وقت ان کے ساتھ ہے اور اسے ان کے ہر کام کی خبر اور بصیرت حاصل ہے:(**وَہُوَ مَعَکُمْ أَیْنَمَا کُنتُمْ وَاللَّہُ بِمَا تَعْمَلُونَ بَصِیر**)ٌ
تمام بڑے بڑے عالم اس بات پر متفق ہیں اور انہیں اس میں مطلق شک نہیں کہ اللہ تعالٰی نے یہ زمین و آسمان اور جو کچھ ان کے درمیان میں ہے چھ روز میں تخلیق فرمایا۔ البتہ اگر اس ضمن میں ان کے درمیان کوئی بظا ہر اختلاف ہے تو صرف اتنا کہ آیا ان چھ دنوں سے وہی دن مراد ہیں جن کا ہم اس دنیا میں شمار کرتے ہیں یا ان سے جیسا کہ بتایا گیا وہ ایام مراد ہیں جن میں سے ہر دن ایک ہزار سال کے برابر ہے نیز یہ کہ آیا زمین اور آسمانوں کے درمیان ان چھ دنوں سے قبل بھی کوئی شے تخلیق ہوئی تھی یا نہیں؟ اس موضوع پر ہم آگے چل کر مدلل گفتگو کریں گے جیسا کہ ہم اپنی تفسیر میں اس آیہ مبارکہ پر کر چکے ہیں۔ ویسے بعض صلحا یہ کہتے ہیں کہ زمین اور آسمانوں کی تخلیق سے قبل ان کے درمیان کوئی شے موجود نہیں تھی اور بعض یہ کہتے ہیں کہ تھی اور اس کے ثبوت میں وہ قرآن سے یہ دلیل پیش کرتے ہیں کہ خود اللہ تعالیٰ کا ارشاد ہے: (**وَہُوَ الَّذِی خَلَقَ السَّمَوَاتِ وَالْأَرْضَ فِی سِتَّۃِ أَیَّامٍ وَ کَانَ عَرْشُہُ عَلَی الْمَاءِ**) یعنی اس نے زمین اور آسمانوں کو چھ روز میں پیدا کیا جب کہ اس کا عرش پانی پر تھا۔ 
جیسا کہ حدیث عمران میں موجود ہے اور جس کا ہم آگے چل کر انشاء اللہ مفصل بیان کریں گے۔ قرآن شریف سے ثابت ہے کہ تخلیق کائنات سے قبل خدا کے سوا کوئی شے موجود نہیں تھی اور یکبارگی عدم سے وجود میں آئی۔ عمران بن حصین کی حدیث: 

'' **کان اللہ و لم یکن قبلہ شیء و کان عرشہ علی الماء.... الخ“**. 
امام احمدؒ بہر حماد بن سلمہ ابو یعلی ابن عطاء وکیع بن جدس اور ان کے چچا رزین لقیط بن عامر عقیلی کے حوالے سے روایت فرماتے ہیں کہ آخر الذکر نے ایک روز رسول اللہ ﷺ سے دریافت کیا:”یا رسول اللہ (ﷺ) زمین اور آسمانوں کی تخلیق سے قبل ہمارا رب کہاں تھا“؟ اس سوال کے جواب میں آپؐ نے فرمایا:”وہ لامکاں میں تھا جس کے اوپر اور نیچے (بے نام) ہوائی خلا تھا‘ پھر اس نے اپنا عرش پانی پر تخلیق فرمایا“۔
 امام احمدؒ نے یہی روایت حدیث مبارکہ یزید بن ہرون اور حماد بن سلمہ کے حوالے سے بیان کی ہے اور اس میں سوالاً جواباًوہی الفاظ مقرر کیے ہیں جن کا استخراج ترمذیؒ نے کرتے ہوئے اسے روایت حسن کہا ہے‘ تا ہم ترمذی رحمہ اللہ نے یہ حدیث احمد بن منبع‘ ابن ماجہ‘ ابی بکر بن‘
  ابی شیبہ اور محمد بن صباح کے الفاظ میں یزید بن ہارون کے حوالے سے بیان کی ہے۔ البتہ اس بارے میں علمائے دین میں اختلاف پایا جاتاہے کہ اللہ تعالیٰ نے سب سے پہلے کونسی چیز تخلیق فرمائی۔ بہر حال کچھ علماء کے نزدیک اللہ تعالیٰ نے سب سے پہلے قلم پیدا کیا اور اس کے بعد باقی تمام اشیا تخلیق فرمائیں۔ ابن جریر اور ابن جوزی نے بھی یہی بات اختیار کی ہے جب کہ ابن جریر کہتے ہیں کہ قلم کے بعد اللہ تعالیٰ نے رقیق بادل پیدا فرمایا’تاہم ان جملہ اصحاب نے اس حدیث مبارکہ پر اتفاق کیا ہے جو امام احمدؒ، ابو داؤد، ترمذی اور عبادہ بن صامت بنیؓ سے مروی ہے۔ وہ حدیث مبارکہ یہ ہے: ”آ حضرتﷺ نے ارشاد فر مایا کہ سب سے پہلے اللہ تعالی نے قلم تخلیق فرمایا اور قلم نے (اس کے حکم سے) پھر وہ تمام موجودات کون و مکان جو روز * اوّل سے تا قیام قیامت وجود میں آنے والی تھیں۔ رقم کر دیں“۔ اس حدیث مبارکہ کی روایت میں یہ امام احمدؒ کے الفاظ ہیں۔ تا ہم اس حدیث کو حسن اور صحیح کے ساتھ غریب بھی لکھا ہے لیکن حدیث نبوی کے جن الفاظ پر جمہور علمائے دین کا اتفاق ہے اور جنہیں حافظ ابو العلاء ہمدانی وغیرہ نے نقل کیا د: ”ان العرش مخلوق قبل ذالک“ہیں (سب سے پہلے یعنی قلم سے بھی پہلے عرش کی تخلیق ہوئی) یہ بہر حال ابن جریر کی روایت ہے جو انہوں نے ابن عباس کے حوالے سے پیش کی ہے اور اسی کی سند پر اسے مسلمؒ نے اپنی کتاب احادیث صحیح مسلم میں درج کیا ہے لیکن اس کے ساتھ یہ الفاظ بھی اضافہ کیے ہیں کہ ہم سے ابوطاہر نے یکے بعد دیگرے احمد بن عمر بن سرح‘ ابن وہب‘ ابو ہانی خولانی‘ ابی عبد الرحمن السیلی اور عبد اللہ بن عمر بن العاص کے حوالے سے بیان کیا کہ آخر الذکر کے بقول انہوں نے آنحضرت ﷺ کو فرماتے ہوئے سنا: ”اللہ تعالیٰ نے ارض و سماوات کی پچاس ہزار سال میں تخلیق سے قبل جملہ موجودات کی تصاویر بنادی تھیں۔ اس کے بعد آپؐ نے فرمایا: ”ان جملہ مخلوقات سے قبل قلم کی تخلیق ہوئی“۔
 اس حدیث کی تائید کرتے ہوئے بخاری نے عمران بن حصین کے حوالے سے بیان کیا ہے جو کہتے ہیں کہ اہل یمن نے رسول اللہ صلی ال یا م سے جب دریافت کیا کہ موجوداتِ عالم میں سب سے پہلے کس چیز کی تخلیق ہوئی تو آپ نے فرمایا کہ وجودِ باری تعالیٰ سے قبل کوئی شے نہیں تھی۔ تاہم بعض روایات میں اس حدیث کے ساتھ یہ الفاظ بھی پائے جاتے ہیں:
**و کان عرشہ علی الماء وکتب فی الذکر کل شی و خلق السموات والارض.**
البتہ تخلیق عالم کے سلسلے میں اہل یمن نے حدیث کے وہ الفاظ بیان نہیں کیے جو ابن رزین کی روایت کردہ حدیث میں ہیں جنہیں ہم نے سطور بالا میں من و عن نقل کیا ہے۔ البتہ ابن جریر اور متاخرین نے بیان کیا ہے کہ اللہ تعالیٰ نے عرش سے قبل پانی پیدا فرمایا تھا۔ سدی نے ابن مالک‘ ابی صالح‘ ابن عباس اور مرہ ابن مسعود کے حوالے نیز متعدد دوسرے اصحاب رسول اللہﷺ کی زبانی بیان کیا ہے کہ** ان اللہ کان عرشہ علی الماء و لم یخلق شیئا غیر ما خلق قبل الماء. **یعنی اللہ تعالی کا عرش پانی پر تھا اور پانی سے قبل کوئی چیز اللہ تعالیٰ نے تخلیق نہیں فرمائی تھی۔
 بہر حال ابن جریر ہی نے محمد بن اسحق کے حوالے سے یہ بھی بیان کیا ہے کہ ”سب سے پہلے اللہ تعالیٰ عزوجل نے نور وظلمت تخلیق فرمائے پھر انہیں ایک دوسرے سے ممیز کرنے کے لیے ظلمت کو شب تاریک اور نور کو روز روشن کی شکل عطا فرمادی“۔ 

ابن جریر کے علاوہ کچھ اور لوگوں نے بھی کہا ہے کہ”ہمارے رب نے قلم کے بعد کرسی‘ کرسی کے بعد عرش کی تخلیق فرمائی۔
جس کے بعد ہوا اور ظلمت پیدا کیے اور اس کے بعد پانی پیدا کیا اور اس پر اپنا عرش مقرر فرمایا“۔ واللہ اعلم بالصواب

# **فصل: ۲**

# **<u>صفات عرش:</u>**

عرش و کرسی کی صفات جو قرآن شریف میں بیان ہوئی ہیں وہ یہ ہیں:

1. (الرَّحْمَنُ عَلَى الْعَرْشِ اسْتَوَى) (سورۃ طہ: 5)

2. (رَفِيعُ الدَّرَجَاتِ ذُو الْعَرْشِ) (سورۃ غافر: 15)

3. (فَتَعَالَى اللَّهُ الْمَلِكُ الْحَقُّ لَا إِلَٰهَ إِلَّا هُوَ رَبُّ الْعَرْشِ الْكَرِيمِ) (سورۃ المؤمنون: 116)

4. (لَا إِلَٰهَ إِلَّا هُوَ رَبُّ الْعَرْشِ الْعَظِيمِ) (سورۃ النمل: 26)

5. (وَهُوَ الْغَفُورُ الْوَدُودُ ﴿١٤﴾ ذُو الْعَرْشِ الْمَجِيدُ) (سورۃ البروج: 14-15)

6. (ثُمَّ اسْتَوَىٰ عَلَى الْعَرْشِ) (سورۃ الحدید: 4)

7. (الَّذِينَ يَحْمِلُونَ الْعَرْشَ وَمَنْ حَوْلَهُ يُسَبِّحُونَ بِحَمْدِ رَبِّهِمْ وَيُؤْمِنُونَ بِهِ وَيَسْتَغْفِرُونَ لِلَّذِينَ آمَنُوا ۚ رَبَّنَا وَسِعْتَ كُلَّ شَيْءٍ رَحْمَةً وَعِلْمًا) (سورۃ غافر: 7)

8. (وَيَحْمِلُ عَرْشَ رَبِّكَ فَوْقَهُمْ يَوْمَئِذٍ ثَمَانِيَةٌ) (سورۃ الحاقہ: 17)

9. (وَتَرَى الْمَلَائِكَةَ حَافِّينَ مِنْ حَوْلِ الْعَرْشِ يُسَبِّحُونَ بِحَمْدِ رَبِّهِمْ ۖ وَقُضِيَ بَيْنَهُم بِالْحَقِّ وَقِيلَ الْحَمْدُ لِلَّهِ رَبِّ الْعَالَمِينَ) (سورۃ الزمر: 75)

**<u> دعائے کرب میں ذکر عرش:</u>**
اس کے علاوہ صیح میں جو دعائے کرب آئی ہے اس میں عرش کا ذکر یوں آیا ہے:
**لا الہ الا اللہ العظیم الحلیم O لا الہ الا اللہ رب العرش الکریم o لا الہ الا اللہ رب السموات و رب الارض رب العرش الکریم. **

امام احمدؒ  فرماتے ہیں کہ ان سے عبدالرزاق اور یحییٰ بن علانے اپنے چچا شعیب بن خالد کے حوالے سے بیان کیا کہ آخر الذکر سے سماک بن حرب نے عبداللہ بن عمیرہ احنف ابن قیس اور عباس بن عبدالمطلب کے حوالے سے بیان کیا کہ ایک روز وہ آنحضرتﷺ کے پاس مکے میں بیٹھے ہوئے تھے تو آپ ﷺنے آسمان کی طرف دیکھ کر بادل کی طرف اشارہ کرتے ہوئے ان سے دریافت فرمایا: یہ جو تم دیکھ رہے ہو؟ مذکورہ بالا اصحاب نے عرض کیا: ”یا رسول اللہ (ﷺ) یہ بادل ہیں“۔ اس کے بعد آپ نے دریافت فرمایا: ”کیا ان میں مزن (بارش) نہیں ہے؟''۔ ہم نے عرض کیا:
”جی حضور بارش بھی ہے“۔ اس کے بعد آپ ؐنے ہم سے پوچھا: ”اور عنان؟“۔
 یہ سن کر ہم چپ رہے کہ اسے اللہ اور اس کا رسولؐ جانتے ہیں۔ تو آپؐ نے فرمایا: ”سحاب وعنان میں پانچ سو سال کی مسافت ہے“۔ اس کے بعد مذکورہ بالا اصحاب کے بقول آپ ؐنے فرمایا: ایک آسمان سے دوسرے آسمان تک راستہ کھلا ہوا (صاف) ہے اور ساتویں آسمان کے اوپر اور نیچے خلائی بحر ہے جیسا زمین اور پہلے آسمان کے درمیان ہے‘ ساتویں کے اوپر آٹھ چڑھائیاں ہیں ویسی ہی جیسی زمین اور پہلےآسمان کے درمیان میں ہیں۔ جن کے بعد نشیب و فراز ہیں عرش کی پہنائی ہے جو عرش الہٰی کہلاتی ہے اور اتنی بلندیوں سے اللہ تعالیٰ کو بنی آدم کے ہر عمل کا علم ہوتا رہتا ہے“۔
یہ حدیث مبارکہ امام احمد ؒکے الفاظ میں مروی ہے جسے ابو داؤدؒ، ابن ماجہ اور ترمذیؒ نے اپنے اپنے ہاں سماک کی بیان کردہ حدیث بتا کر نقل کیا ہے۔ اس حدیث مبارکہ کو تر مذی ؒنے حدیث حسن بتایا ہے۔ ویسے اس حدیث کی روایت میں کئی دیگر حضرات شریک ہیں اور اس بات پر متفق ہیں کہ یہ حدیث اصلا ًسماک کی روایت کردہ ہے جس میں جیسا کہ ہم نے ابھی بیان کیا کچھ الفاظ ابوداؤد کے ہیں۔ 
مذکورہ بالا جملہ باتوں کے بارے میں جب صحابہ کرام ﷺ میں بحث چلی تو آپؐ نے فرمایا: افسوس ہے تم پر کیا تم عرش و فرش اور ارض و سماوات اور ان کے درمیان جو خلائی فضا و غیرہ ہے اس کے بارے میں اتنا نہیں سمجھتے کہ اللہ تعالی کا عرش ان سب پر محیط اور اس کی ذات پاک عظیم ترین ہے۔ (ترجمہ مفہومی۔ شادانی)
ابن بشار کی روایت اس حدیث کی لفظی توسیع کے بارے ہیں** ان اللہ فوق عرشہ فوق سمونہ ہے** جس کے بعد حدیث نبوی ختم ہوتی ہے۔ اس حدیث کو عبد الا علیٰ‘  ابن ثنیٰ اور ابن بشار نے بھی یعقوب بن عقبہ، جبیر بن محمد بن جبیر اور آخر الذکر کے والد اور دادا کے حوالے سے بیان کیا ہے۔ ابو داؤد نے اس حدیث کو احمد بن سعید کے حوالے سے روایت کرتے ہوئے صحیح بتایا ہے۔ اس حدیث کی صحت پر جس جماعت کو اتفاق ہے ان میں یحییٰ بن معین اور علی بن مثنیٰ بھی شامل ہیں۔ اس کے علاوہ جیسا کہ امام احمدؒ نے ذکر کیا ہے اس حدیث کو ایک اور جماعت نے بھی روایت کیا ہے۔ بہر حال احادیث کا جو نسخہ ہمیں دستیاب ہوا ہے اس میں اس حدیث کو عبد الاعلیٰ‘ابن مثنیؒ اور ابن بشار کی سماعت سے منسوب کیا گیا ہے اور اس سے استخراج ابو داؤد نے کیا ہے۔
 بہر حال حافظ ابوالقاسم بن عساکر دمشقی نے اس حدیث کے خلاف اور اس کی رد میں جزوی طور پر باقاعدہ ایک کتابچہ لکھا ہے اور اس کا نام  ”**ببیان الوہم و التخلیط الواقع فی حدیث الاطیط**“ رکھا ہے اور اس کے راویوں میں سے صرف محمد بن اسحٰق پر طعنہ زنی کی ہے اور اس میں لوگوں کے کلام کا ذکر کیا ہے۔ حالانکہ اس لفظ کا ذکر ابن اسحق کے علاوہ متاخرین کے ہاں اس حدیث کے سلسلے میں اکثر ملتا ہے مثلاً عبد بن حمید اور ابن جریر نے اس کی شرح کرتے ہوئے اور ابن ابی عاصم اور طبرانی نے اپنی کتابوں ”کتاب السنت“  میں اسی عنوان سے اس حدیث کا ذکر کیا ہے نیز بزار نے اپنی مسند اور حافظ ضیا مقدسی نے اپنی کتاب”مختار“میں ابی الحق سبیعی کے ذریعہ عبداللہ بن خلیفہ اور حضرت عمر بن خطاب کے حوالے سے بیان کیا ہے کہ ایک عورت نے آنحضرت ﷺکی خدمت میں حاضر ہو کر عرض کیا: یا رسول اللہ! (ﷺ) میرے لیے اللہ تعالی سے دعا فرمائیے کہ وہ مجھے (مرنے کے بعد) جنت میں داخل فرمائے۔ تو آپ نے اللہ تعالیٰ کی عظمت و بزرگی کا ذکر فرماتے ہوئے اس عورت سے فرمایا:
”کیا تم جنت اور خدائے بزرگ و برتر کے عرش و کرسی کو اپنی دنیاوی فضا کی طرح کوئی محدود چیز سمجھ بیٹھی ہو“۔ اور مذکورہ بالا راویوں کے بقول جنت اور عرش و کرسی کی پہنائی اور اس کی وسعت کا ذکر فرماتے ہوئے اس لفظ ”الطبیہ“ کا اضافہ فرمایا۔ عبداللہ بن خلیفہ کے نزدیک بہر حال یہ حدیث غیر مشہور اور اس میں حضرت کا حوالہ محل نظر ہے اور جن دوسرے راویوں نے اس حدیث کی روایت کی ہے اسے”حدیث مرسل“ ٹھہرایا ہے اور ہمارے خیال میں بھی اس میں غریب اضافے ہیں۔ واللہ اعلم
 صحیح بخاری میں لکھا ہے کہ آنحضرت صلی للہ صلی اللہ علیہ وسلم نے ارشاد فرمایا: ”جب تم اللہ تعالی سے جنت کا سوال کیا کرو تو اس سے فردوس کا سوال کیا کرو جو جنت کے اعلیٰ واوسط درجات ہیں جن کے اوپر اللہ تعالیٰ کا عرش ہے“۔ اس حدیث نبوی کو ہمارے شیخ حافظ مزی نے”حدیث حسن“  میں بتائے ہوئے لفظ ”فوقہ“کی جگہ”اعلاھا“  اور اس کے بعد”عرش الرحمن“ لکھا ہے۔ ویسے بعض کتب احادیث میں راویوں نے یہ بھی لکھا ہے کہ”اہل فردوس عرش کی طرف سے آئی ہوئی”اطیط“ (آواز بھی سنیں گے جو (در حقیقت) اللہ تعالیٰ کی تسبیح و تعظیم ہو گی“۔ جس کا مطلب فردوس سے اللہ تعالیٰ کے عرش کی قربت ہے۔
مجموعہ احادیث صحیح میں درج ہے کہ آنحضرت صلی اللہ علیہ وسلم نے ارشاد فرمایا: ”سعد بن معاذ کی موت سے عرش خوش ہوا۔“

حافظ بن حافظ محمد ابن عثمان بن ابی شیبہ اپنی کتاب صفت العرش میں بعض اسلاف حوالے سے لکھتے ہیں کہ عرش کی تخلیق یا قوت احمد (سرخ) سے ہوئی اور اس کا قطر ایک طرف سے دوسری طرف تک پچاس لاکھ سال کی مسافت کے برابر ہے اور جیسا کہ ہم نے ارشاد باری تعالیٰ عزاسمہ‘ کے ارشاد (تعُرُجُ الْمَلَاءِکَۃُ وَالرُّوحُ إِلَیْہِ فِی یَوْمٍ کَانَ مِقْدَارُہُ خَمْسِینَ أَلْفَ سَنَۃٍ)کی تفسیر کرتے ہوئے عرض کیا ہے کہ ارشاد ربانی کے مطابق ملائکہ اور روح کے یومیہ صعود کی مسافت پچاس لاکھ سال کی مسافت کے برابر ہے۔ اور یہ کہ عرش سے زمین کی طرف فرشتوں اور روح کی یہ آمد و رفت ہر بار پچاس لاکھ سال کی مسافت کے برابر ہوئی۔ متکلمین میں سے بعض کے نزدیک کہ عرش جو مستور ہے اپنی ہر جانب سے عالم پر محیط ہے اور اسی لیے عرش کو فلک نہم اور فلک اطلس و اثیر کا نام دیا ہے لیکن یہ بات شرع سے مطابقت نہیں رکھتی کیونکہ عرش کو ملائکہ اُٹھائے ہوئے ہیں اور اس کے پائے ہیں انہیں کوئی اٹھائے ہوئے ہیں جب کہ کسی آسمان کے پائے نہیں ہیں اور وہ بے ستون قائم ہیں یعنی انہیں کوئی اٹھائے ہوئے نہیں ہے۔

 پھر یہ کہ عرش جنت کے اوپر ہے اور جنت آسمانوں کے اوپر ہے اور جنت کے سو درجات ہیں اور ان کے ہر درجے کا درمیانی فاصلہ زمین و آسمان کے درمیانی درجے کے فاصلے کے برابر ہے۔ چنانچہ عرش وکرسی کے مابین جو فاصلہ ہے اسے آسمان کے درمیانی فاصلے سے کوئی نسبت نہیں ہے۔ اس کے علاوہ یہ بات بھی قابل غور ہے کہ عربی لغت کے لحاظ سے عرش سر بر یعنی تخت کا ہم معنی لفظ ہے اور دنیا ہی تخت جیسا بادشاہوں کا ہوتا ہے اور اس کے متعلق اللہ تعالیٰ کا ارشاد”عرش عظیم“ ہے جو قطعی طور پر فلک نہیں ہوسکتا نہ اہل عرب اسے فلک سمجھ سکتے ہیں۔ چونکہ قرآن پاک عربی زبان میں نازل ہوا ہے اس لیے ظاہر ہے کہ اہل عرب عرش کو فلک کس طرح کہہ سکتے ہیں؟ اس لیے عرش واقعتہ ایک تخت ہے‘ اس میں پائے ہیں اور اسے فرشتے اٹھائے ہوئے ہیں۔ اس کے علاوہ وہ جیسا کہ کہا گیا ہے ایک گنبد کی شکل ہے جو مخلوقات کی چھت ہے۔ خود اللہ تعالیٰ کا ارشاد ہے (**الَّذِینَ یَحْمِلُونَ الْعَرْشَ وَمَنْ حَوْلَہُ یُسَبِّحُونَ بِحَمْدِ رَبِّہِمْ وَیُؤْمِنُونَ بِہِ وَیَسْتَغْفِرُونَ لِلَّذِینَ آمَنُوا**)کے یعنی وہ فرشتے ہیں جو عرش کو اٹھائے ہوئے ہیں اوراس کے چار طرف اپنے رب کی حمد میں مصروف رہتے ہیں، اس پر ایمان رکھتے ہیں اور اللہ تعالی کے ان بندوں کے لیے اللہ تعالی سے مغفرت طلب کرتے رہتے ہیں جو اس پر ایمان لائے ہیں۔ یہ فرشتے جیسا کہ ہم حدیث ادعال میں پہلے بیان کر چکے ہیں تعداد میں آٹھ ہیں اور عرش کو اپنی پشتوں پر لیے ہوئے ہیں جیسا کہ خود اللہ تعالیٰ کا ارشاد ہے: (**وَیَحْمِلُ عَرْشَ رَبِّکَ فَوْقَہُمُ یَوْمَءِذٍ ثَمَانِیَ**ۃً)(اور تیرے رب کا عرش ہر روز آٹھ فرشتے اٹھائے رہتے ہیں)۔

 شہر بن حوشب کہتے ہیں: عرش کو آٹھ فرشتے اٹھائے ہوئے ہیں یا عرش اٹھانے والے آٹھ فرشتے ہیں جن میں سے چار فرشتے کہتے رہتے ہیں:
**سُبحانَکَ اللہُمَّ وَ بِحَمْدِکَ لکَ سُبْحَانَکَ اللہُمَّ وَبِحَمْدِکَ لَکَ الْحَمْدُ عَلَی حِلْمِکَ بَعْدَ عِلْمِکَ.**
اور چار فرشتے یہ کہتے رہتے ہیں:
**سُبْحَانَکَ اللہُم وَ بِحَمْدِکَ لَکَ الْحَمْدُ عَلَی عَفُوکَ بَعْدَ قُدْرَتَکَ. **
جو حدیث اس بارے میں امام احمدؒ نے روایت کی ہے اس کے متعلق وہ فرماتے ہیں: ہم سے عبد اللہ بن محمد یعنی ابو بکر بن ابی شیبہ اور عبدۃ بن سلیمان نے محمد بن اسحاق‘ یعقوب بن عقبہ، عکرمہ اور ابن عباس کے حوالے سے بیان کیا کہ رسول اللہ ﷺنے امیہ یعنی ابن ابی صامت کے جن اشعار کو سن کر”سچ کہا“ فرمایا وہ یہ ہیں:

| رجل و ثور تحت رجل یمینہ   | و النسر الأخری و لیس مرصد |
| ------------------------- | ------------------------- |
| و الشمس تطلع کل آخر لیلۃ  | حمراء مطلع لونہا متورد    |
| تابی و لا تبل و لنا رسلہا | الا معذبۃ و إلا تجلد      |

ان اشعار کے بارے میں چونکہ آنحضرت ﷺکیا ہم نے”سچ  کہا“ارشاد  فرمایا جو صحیح الاسناد راویوں اور ثقہ اصحاب سے مروی ہے اس لیے ثابت ہوا کہ عرش الہٰی کے حامل چار چار فرشتے ہیں جو ہر روز یکے بعد دیگرے اسے اٹھائے رہتے ہیں۔ یا اللہ ان چار فرشتوں کے بارے میں ان کی تعداد و صفات کا جو اثبات ہم نے ان اسناد کی بناء پر کیا وہ اگرچہ حدیثِ اوعال سے متعارض ہے لیکن اس کی ہم تردید بھی نہیں کر سکتے۔ واللہ اعلم
**<u>صفات کرسی:</u>**
ابن جریر نے جو بیر کے ذریعہ حسن بصری ؒکے حوالے سے جو حدیث بیان کی ہے اسے ضعیف بتایا گیا ہے۔ آخر الذکر کہتے ہیں کہ در حقیقت کرسی ہی عرش ہے لیکن اس حدیث کی روایت حسن بصری ؒسے منسوب کرنا درست نہیں ہے کیونکہ کرسی کے بارے میں دیگر صحابہ کرام اور تابعین ؓ  بلکہ خود حضرت بصری ؒنے کہا ہے وہ یہ ہے کہ کرسی عرش کے علاوہ دوسری چیز ہے اور انہوں نے اس کے ثبوت میں قرآن کی آیہ شریفہ (وَسِعَ کُرسِیُّہُ السَّمَوَاتِ وَالأَرْضِ)کو پیش کی ہے اور کہا ہے کہ کرسی وہ ہے جس میں اللہ تعالیٰ کا علم محفوظ ہے۔ کرسی کے بارے میں صحیح حدیث کا مرجع ابن عباس ؓمیں دینا ہیں اور اس حدیث کو حاکم نے اپنی کتاب مستدرک میں بیان کیا ہے تاہم انہوں نے بتایا ہے کہ انہوں نے اس حدیث کو دوسروں کے علی الرغم سفیان ثوری کی طرح عمار دھنی مسلم بطین سعید بن جبیر اور ابن عباسؓ کے حوالے سے پیش نہیں کیا بلکہ اس کا استناد شیخین (رضی اللہ عنہ) سے کیا ہے اور انہوں نے یہ بھی بتایا ہے کہ کرسی کو **موضع قدمین** کہ سکتے ہیں لیکن عرش کی مقدار و وسعت کا علم اللہ تعالیٰ کے علاوہ اور کسی کو نہیں ہے۔
 اس روایت کو شجاع بن مخلد الفلاس نے اپنی تفسیر میں درج کرتے ہوئے اسے”حدیث مرفوع“بتایا ہے اور اس کی صحت کو ابن عباسؓ کے بیان پر موقوف ظاہر کیا ہے۔ ویسے کرسی کا بیان جو ابن جریر سے ابو موسیٰ اشعریؓ‘ ضحاک بن مزاحم، اسماعیل بن السدی الکبیر اور مسعد السبطین کے حوالے سے مروی ہے اس میں السدی کے بقول کرسی کو عرش کے نیچے بتایا گیا ہے۔ السد کی نے یہ بھی کہا ہے کہ زمین اور تمام آسمان کرسی کے درمیان ہیں اور خود کرسی عرش کے درمیان ہے۔
 ابن جریرؒ نے ابن ابی حاتم اور ضحاک کی طرح بیان کیا ہے کہ آسمان سات ہیں اور زمینیں بھی پہلے سات طبقات میں منقسم تھیں لیکن بعد میں ایک ساتھ جڑ کر کرسی کی وسعت میں (اللہ تعالیٰ کے حکم سے) ایک جگہ سمٹ گئیں۔
 ابن جریر کہتے ہیں کہ ان سے یونس اور ابن وہب نے ابن زید کی زبانی بتایا کہ آخر الذکر سے ان کے والد نے بیان کیا کہ ان کے والد کو ابو ذر (رضی اللہ عنہ) نے آنحضرت ﷺ کا یہ ارشاد بتایا کہ ”کرسی عرش سے ایک لوہے کے حلقے کی طرح ملحق ہے جیسے میری کمر کے گرد خا کی دائرہ ہو اور کمر اس دائرے سے ملحق ہو“ لیکن یہ حدیث مرسل ہے اور ابوذر (رضی اللہ عنہ) کے بیان پرختم ہو جاتی ہے اور ان سے بطریق موصول روایت کی گئی ہے۔
 حافظ ابو بکر بن مردویہ اپنی تفسیر میں بیان کرتے ہیں کہ انہیں سلیمان بن احمد طبرانی‘عبداللہ بن وہب مغربی‘  محمد بن ابی سریر عسقلانی اور محمد بن عبد اللہ تمیمی نے قاسم بن محمد ثقفی، ابی ادر یس خولانی اور ابوذر غفاری رضی اللہ عنہ کے حوالے سے بتایا کہ آخر الذکر نے رسول اللہﷺ سے کرسی کے بارے میں سوال کیا تو آپ نے ارشاد فرمایا: 
”جس ذات پاک کے قبضے میں میری جان ہے اس قسم کی سات آسمان اور سات زمینیں (زمین کے سات طبقات) اس کے ماسوا کہ وہ کرسی کے گرد (نزدیک) حلقہ بنائے ہوئے ہیں (اور کرسی بھی اس حلقے میں) شامل ہے اور کچھ نہیں اس لیے جس طرح کسی اصل شے کو حلقے پر فضیلت ہوتی ہے اسی طرح عرش کو کرسی پر فضیلت حاصل ہے“۔
ابن جریر اپنی کتاب تاریخ میں بیان کرتے ہیں کہ ان سے ابن وکیع نے کہا کہ ان کے والد یعنی ابن وکیع کے والد نے ابن وکیع سے سفیان اعمش، منہال بن عمر اور سعید بن جبیر کے حوالے سے بیان کیا کہ ان اصحاب نے ابن عباس رضی اللہ عنہ سے ان کے بیان کے بیان کے بارے میں جو انہوں نے دجل کے حوالے سے بیان کیا تھا سوال کیا کہ اگر اللہ تعالیٰ کا عرش تخلیق عالم سے قبل پانی پر تھا تو پھر پانی کس چیز پر تھا تو ابن عباس رضی اللہ عنہ نے جواب دیا کہ پانی منن ہو پر تھا اور جملہ آسمان زمینیں اور جو کچھ ان میں ہے وہ سب کا سب اس چیز کے گرد حلقہ زن تھا جسے کرسی کہا جاتا ہے منبہ ابن ہیکل سے بھی اسی طرح کی ایک حکایت مروی ہے۔ ویسے وہب نے ہیکل کی تشریح یوں کی ہے کہ وہ ایسی چیز ہے جس کے گرد آسمانوں اور زمینوں نے فضا کے الحاق سے حلقہ بنا رکھا ہے جسے نسطاط کی طنابوں سے اسے روک رکھا ہو اور یہی ہیکل کرسی ہے بعض ہیئت دان کہتے ہیں کہ کرسی سے در حقیقت آٹھواں آسمان مراد ہے جس میں ستارے ثبت ہیں اور اسی لیے اسے ثوابت یعنی ٹھہرے ہوئے ستاروں کا آسمان کہا جاتا ہے اس خیال کو جو ہیت دانوں  نے پیش کیا ہے۔ کچھ دوسرے لوگوں نے یہ کہہ کر محل نظر قرار دیا ہے کہ اگر یہ نظریہ تسلیم کیا گیا تو اس کا مطلب یہ ہوگا کہ اس فلک ہشتم کو باقی دوسرے سات آسمانوں سے بڑا تسلیم کیا جائے جو حدیث نبوی سے اس بارے میں متضاد ہے۔ انہوں نے یہ بھی کہا کہ اس نظریہ کو تسلیم کیے بغیر بھی وہ کرسی کو تمام آسمانوں اور زمین کے طبقات پر محیط سمجھتے ہیں لیکن یہ کوئی آسمان نہیں ہے۔ اس کے علاوہ عربی لفظ کرسی کو کسی عربی لغت میں فلک کا مترادف نہیں بتایا گیا۔ ویسے بھی اسلاف نے کرسی کو عرش کا درمیانی حصہ بتایا ہے اور اس سے بھی اس کا فلک ہونا ثابت نہیں ہوتا‘ دوسرے یہ کہ جسے فلک ہشتم ان ہیئت دانوں نے ظاہر کیا ہے اس میں ستاروں کے جڑے ہونے کا کوئی ثبوت انہوں نے پیش نہیں کیا۔
جو جملہ نظریات اور ان کے بارے میں اختلافی نظریات بھی ان لوگوں کی متعلقہ کتابوں میں موجود ہیں۔ واللہ اعلم
**<u>لوح محفوظ کا ذکر: </u>**

حافظ ابو القاسم طبرانی فرماتے ہیں کہ ان سے محمد بن عثمان بن ابی شیبہ منجاب بن حارث ابراہیم‘ بن یوسف اور زیاد بن عبداللہ نے لیث عبد الملک بن سعید بن جبیر‘ ان کے والد اور ابن عباسؓ کے حوالے سے بیان کیا کہ مذکورہ بالا حضرات سے ابن عباسؓ نے آنحضرت ﷺ کا یہ ارشاد بیان کیا کہ آنحضرتﷺ نے فرمایا:”اللہ تعالی نے لوح محفوظ کو سفید موتی سے پیدا کیا ہے اس کے صفحات سرخ یاقوت کے ہیں، اس کا قلم نوری ہے جس نے اس لوح میں اللہ تعالیٰ کا ہر حکم اس کے نور سے لکھا ہے۔ لوح محفوظ میں ہر دن کے تین سو ساٹھ لحظے ہیں جن میں تخلیق‘ رزق رسانی‘موت و حیات اور عروج وزوال کے بارے میں اللہ تعالیٰ کے احکام درج کیے جاتے ہیں اور ان کے علاوہ جو کچھ اللہ تعالیٰ چاہے وہ بھی لکھا جاتا ہے۔ 

اسحٰق بن بشیر کہتے ہیں کہ انہیں مقاتل اور ابن جریج نے مجاہد اور ابن عباسؓ کے حوالے سے بتایا کہ”لوح کے درمیان میں** لا الہ الا اللہ وحدہ دینہ الاسلام و محمد عبدہ و رسولہ **لکھا ہے یعنی اللہ کے سوا کوئی معبود نہیں‘ وہ واحد و یکتا ہے‘، محمد اس کے بندے اور رسول ہیں اور اس کا (قابل قبول) دین اسلام ہے۔ اس کے بعد ابن عباسؓ نے کہا کہ”بس جو شخص خدا پر ایمان لایا‘ اس کے جملہ احکام قبول اور تسلیم کیے اور ان کا اتباع کیا اور اس کے رسولوں کے احکام بھی مانے وہ جنت میں جائے گا“۔ ابن عباس ؓ نے بتایا کہ یہ سب کچھ لوح محفوظ میں درج ہے اس کے علاوہ مذکورہ بالا حضرات کو ابن عباسؓ نے یہ بھی بتایا کہ لوح محفوظ ایک لوح ہے جو سفید موتی سے بنی ہے‘ اس کا طول زمین و آسمان کے درمیان فاصلے کے برابر ہے اور اس کا عرض مشرق و مغرب کے درمیانی فاصلے کے برابر ہے اس کی جلد موتیوں اور یاقوت سے بنی ہے‘ اس کے اوراق بھی موتیوں اور یا قوت سرخ کے ہیں، اس کا قلم نوری ہے اور اس میں جو کلام درج ہے وہ عرش سے مقصود ہے اور اس کی اصل یعنی جڑ دودھیا پتھر کی ہے۔ آخر میں ابن عباس ؓنے بتایا کہ لوح محفوظ کے بارے میں یہ سب کچھ انہوں نے ان لوگوں کو آنحضرتﷺ سے سن کر بتایا ہے۔
انس بن مالک کہتے ہیں کہ لوح محفوظ اسرافیل کے سامنے ہے۔ ان کے علاوہ کچھ پہلے لوگوں کے بقول بھی یہ لوح اسی سمت میں ہے لیکن مقاتل کے بیان کے مطابق یہ لوح عرش کے دائیں جانب ہے۔

# 
