# باب ۱۰

## قصہ حضرت ابراہیم خلیل اللہ علیہ السّلام

حضرت ابراہیم خلیل اللہ علیہ السّلام کا پورا نام اہل کتاب کی کتابوں میں اندراج کے مطابق ابراہیم بن تسارخ ’’۲۵۰‘‘ بن ناخور ’’۱۴۸‘‘ بن ساروغ ’’۲۳‘‘ بن راعو’’۲۳۹‘‘ ابن فالغ ’’۴۳۹‘‘ بن عابر’’۴۶۴‘‘ بن شالخ ’’۴۳۳‘‘ بن ارفخشد ’’۴۳۸‘‘ بن سام ’’۶۰۰‘‘ ابن نوح علیہ السّلام تھا۔

حضرت ابراہیم علیہ السّلام اور ان کے آبا واجداد کے یہ نام جیسا کہ ابھی بیان کیا گیا اہل کتاب کی کتابوں سے لیے گئے ہیں نیز خود میں نے ان کے ناموں کے نیچے ہندی اعداد جو یہاں درج کیے گئے ہیں دیکھے ہیں اور یقیناً انہی کی مدد سے اہل کتاب کی کتابوں میں یہ نام درج کیےگئے ہیں۔ [1^] چونکہ ہم قصہ نوح کے تحت اس موضوع پر تفصیلی گفتگو کر چکے ہیں اس لیے یہاں اس مختصربیان پر اکتفا کیا گیا ہے۔

حافظ ابن عساکر نے اپنی کتاب تاریخ میں اسحٰق بن بشر الکاہلی صاحب ’’المبتدا‘‘ کے حوالے سے حضرت ابراہیم علیہ السّلام کی والدہ کا نام ’’اُمیلہ‘‘ بتایا ہے جس کے بعد آپ کی ولادت کے ضمن میں جو طویل گفتگو کی ہے اس میں بھی بار بار یہی نام لکھا ہے لیکن کلبی نے آپ کی والدہ کا نام بونا بنت کربنا بن کرثی لکھا ہے اور انہیں بنی ارفخشد بن سام بن نوحؑ کے خاندان سے بتایا ہے۔

ابن عساکر نے مذکورہ بالا حوالے کے علاوہ عکرمہ کے حوالے سے بیان کیا ہے کہ حضرت ابراہیم ممکن ہے ’’اباضیفان‘‘ ہوں اور یہ بھی بیان کیا ہے کہ جب تارخ کی عمر پانچ سوسترسال تھی تو ان کے بیٹے حضرت ابراہیم علیہ السّلام پیدا ہوئے تھے اور ناحور و ہاران بھی تارخ ہی کے بیٹے تھے جب کہ ران لوط حضرت ابراہیم علیہ السّلام کی والدہ کے بطن سے پیدا ہوئے تھے، اسی روایت میں یہ بھی بتایا گیا ہے کہ حضرت ابراہیم علیہ السّلام ان بھائیوں میں تارخ کے ’’فرزند اوسط‘‘ یعنی درمیان کے بھائی کہلاتے تھے۔ اسی روایت میں یہ بھی بیان کیا گیا ہے کہ ہاران اپنے والد کی زندگی اور اپنی جائے ولادت یعنی کلدانیوں کی سرزمین میں جو بابل کے نام سے مشہور ہے وفات پاگئے تھے۔ ابن عساکر کا وہ بیان اہل سیر و تواریخ کے نزدیک درست سمجھا گیا ہے جو انہوں نے پہلے حضرت ابراہیم علیہ السّلام کی جائے ولادت کے بارے میں پیش کیا تھا یعنی انہوں نے جیسا کہ ابن عساکر نے پہلے ہشام ابن عمار کی طرح ولید، سعید ابن عبدالعزیز، مکحولؒ اور ابن عباسؓ کے حوالے سے لکھا تھا بقوطہ دمشق کے ایک قریہ میں جسے برزہ کہا جاتا تھا اور جو اس

---

[1^] ہمارا ان ناموں کے متعلق یہ بیان تورات سے ماخوذ ہے لیکن خود تورات میں بھی اکثر جگہوں پر ان ناموں میں تضاد پایا جاتا ہے۔ ان میں کہیں کہیں تسارخ کی جگہ تارح، ساروغ کی سروج فالغ کی جگہ فالج، ارفخشد کی جگہ ارفکشاد، راعو کی جگہ رعو لکھا گیا ہے۔ اسی وجہ سے ہم نے ان کے ناموں کے ساتھ ان کے ناموں سے منسوب عمارات پر ان کے ناموں کے نیچے درج ہندی اعداد بھی درج کردئیے ہیں۔ (مؤلف)

---

پہاڑی علاقے میں واقع تھا جسے اس زمانے کے لوگ قاسیون کہتے تھے ولادت پائی تھی لیکن ابن عساکر نے اپنے اس پہلے بیان کی بعد میں تصحیح کرکے ان کی جائے ولادت بابل ہی بتائی ہے۔ بابل حضرت ابراہیم علیہ السّلام کے اسم گرامی سے اس لیے بھی منسوب ہے کہ جب آپ لوط علیہ السّلام کی مدد کےلیے وہاں آئے تھے تو وہیں نماز بھی پڑھی تھی۔

جیسا کہ مؤرخین نے بیان کیا ہے، حضرت ابراہیم علیہ السّلام نے سارہ سے شادی کی تھی۔ کہتے ہیں کہ سارہ بانجھ تھیں اور ان کے کوئی اولاد نہیں ہوئی۔ کہتے ہیں کہ تارخ حضرت ابراہیم علیہ السّلام کی بیوی سارہ سے بہت محبت کرتے تھے۔ وہ اپنی بہو سارہ اپنے بھائی کی بیوی ملکا اور اپنے بھائی کے بیٹے لوط بن باران کو بھی بہت چاہتے تھے۔ چنانچہ وہ ان تینوں کو لےکر اور کلدانیوں کی سرزمین کو جو بابل کہلاتی تھی چھوڑکر کنعانیوں کی سرزمین کی طرف چلے گئے تھے۔ مزید بتایا گیا ہے کہ جب یہ لوگ حران پہنچے تو تارخ جن کی عمر اس وقت دوسو پچاس سال تھی وہاں وفات پاگئے۔ اس سے صاف ظاہر ہے کہ وہ حران میں پیدا نہیں ہوئے تھے بلکہ ان کی جائے ولادت کلدانیوں کی سرزمین یعنی بابل ہی تھی۔

بہرکیف باقی لوگ حران سے کنعانیوں کے علاقے قاصدین چلے گئے تھے جہاں بیت المقدس واقع ہے۔ جب یہ لوگ حران میں مقیم تھے اس وقت وہ علاقہ سرزمین کشدانیاں کہلاتا تھا جس میں جزیرہ اور شام بھی شامل تھے۔ حران کے لوگ کواکب سبعہ (سات ستاروں) کا علم رکھتے تھے۔

انہی لوگوں نے شہر دمشق کی بنیاد ڈال کر اسے تعمیر کیا تھا۔ ان کا مذہب یہ تھا کہ وہ قطب شمالی کا احترام اور سات ستاروں کی جن کا انہیں علم تھا پرستش کرتے تھے اور ان کے نام اقوال و اعمال انہی سات ستاروں کی پرستش کے تحت یا زیراثر تھے۔ یہی وجہ ہے کہ دمشق کے سات دروازوں پر جو سات ہیکلیں یا عبادت خانے تھے وہ الگ الگ انہی سات ستاروں کے نام سے منسوب تھے جہاں ان کی تماثیل رکھی گئی تھیں اور بار بار ناقوس بجائے جاتے تھے۔

یاد رہے کہ اس زمانے میں تمام روئے زمین پر کفر کا دور دورہ تھا اور اصنام پرستی رائج تھی الایہ کہ حضرت ابراہیم علیہ السّلام، ان کی بیوی سارہ اور ان کے بھائی کے بیٹے حضرت لوط علیہ السّلام اس مرض کفر و ضلالت سے بچے ہوئے تھے۔

حضرت ابراہیم خلیل اللہ علیہ السّلام وہی تھے جن کے ذریعہ اللہ تعالیٰ نے اپنے دین یعنی اسلام کی اشاعت کا آغاز فرمایا۔ اللہ تعالیٰ نے پہلے انہی کو صغرسنی میں رشد و ہدایت اور پھر بعثت نبوت سے سرفراز فرمایا اور آخرکار ان کے عالم پیری میں انہیں اپنا خلیل ٹھہرایا (**<span class="quranic-text">وَلَقَدْ آتَيْنَا اِبْرَاهِيْمَ رُشْدَهٗ مِنْ قَبْلُ وَکُنَّا بِهٖ عَالِمِیْن</span>**) آیہ قرآنی۔ یعنی وہ اس کے اہل تھے کہ وہ روئے زمین پر خدائے واحد کی پرستش کا آغاز کریں اور اہل عالم کو اس راہ پر ڈالیں۔

اس کے بعد قصہ ابراہیم علیہ السّلام کے تحت قرآن شریف کی سورۃ ابراہیم میں ان کے بت پرستوں کے معبد میں جانے اور بتوں کے مختلف اعضاء کی قطع و برید اور اس کے بارے میں ان کا یہ بیان کہ بڑے بت نے دوسرے بتوں کے اعضاء کی شکست و ریخت کر دی ہوگی۔ اس کے بارے میں ان کے اور ان کے والد کے درمیان بحث و تکرار، ان کے والد کا یہ کہنا کہ بت نہ حرکت کرسکتے ہیں۔ نہ ان میں گفتگو کی طاقت ہے، حضرت ابراہیم علیہ السّلام کا اپنے والد سے یہ کہنا کہ پھر وہ ایسے پتھروں سے تراشیدہ بتوں کی پرستش کیوں کرتے ہیں اور انہیں خدائے قدوس و واحد اور قادرمطلق کی پرستش پر مائل کرنا اور یہی بحث و تکرار بابل کے حکمران نمرود کے اہلکاران اور حضرت ابراہیم کے درمیان ہونا اور آخرکار نمرود سے بھی ان کی بحث اور اس کا انہیں آگ کے انبار میں پھینکوانا اور وہاں سے بحکم خداوندی **<span class="quranic-text">(یَا نَارُ كُوْنِیْ بَرْدًا وَّسَلاَمًا عَلىٰ اِبْرَاهِيْم)</span>** ان کا صحیح سلامت نکل آنا اور اس سے قبل صغر سنی ہی میں اللہ تعالیٰ کی جانب سے انہیں رشد و ہدایت کی دولت میسرآنا یعنی قرآنی الفاظ میں پہلے ان کا ستاروں کو دیکھ کر انہیں اپنا رب سمجھنا اور پھر یکے بعد دیگرے چاند اور سورج کو اپنا رب سمجھنا لیکن پھر ان کا یہ کہہ کر کہ غروب ہونے والی چیزوں کی عبادت نہیں کرسکتے اور آخر میں نہ صرف خود خدائے واحد کی پرستش کرنے لگنا بلکہ دوسروں کو بھی اس کی ہدایت کرنا بالتفصیل بیان کیا گیا ہے۔

امام بخاریؒ سے اسماعیل ابن عبداللہ اور ان کے بھائی عبدالحمید کی زبانی ابن ابی ذئب، سعید المقبری اور ابوہریرہؓ کے حوالے یہ حدیث نبوی مروی ہے کہ آپؐ نے ارشاد فرمایا کہ (روزقیامت ابراہیم علیہ السّلام کے والد آذر کے چہرے پر خجالت کے آثار ہوں گے اور وہ اپنے بیٹے ابراہیم سے کہے گا کہ وہ اپنے پچھلے اعمال پر شرمندہ ہے اور اب ہمیشہ ان کی ہدایت پر عمل کرے گا۔ اپنے باپ کی اپنے پچھلے گناہوں پر خجالت دیکھ کر اور اس کی زبان سے آئندہ راہ ہدایت پر چلنے کا وعدہ سن کر ابراہیمؑ اللہ تعالیٰ سے عرض کریں گے کہ ’’یااللہ تو نے مجھ سے وعدہ فرمایا تھا کہ تو مجھے روزقیامت رنجیدہ نہیں کرے گا لہٰذا آج میں تجھ سے اپنے باپ کی مغفرت کا طالب ہوں اور میری تجھ سے آج پہلی اور آخری گزارش ہے‘‘۔ اس پر اللہ تعالیٰ کی طرف سے ارشاد ہوگا کہ ’’میں نے کافروں پر جنت حرام کردی ہے"۔ یہ فرما کر اللہ تعالیٰ ابراہیمؑ سے فرمائیں گے کہ ابراہیمؑ اپنے ٹخنوں کے نیچے دیکھو۔ جب ابراہیمؑ نیچے دیکھیں گے تو انہیں وہاں آگ بھڑکتی اور اس سے شعلے اٹھتے نظر آئیں گے۔ اس کے بعد اللہ تعالیٰ ان سے فرمائیں گے کہ تمام کافروں کا یہی مقام ہے جہاں وہ ہمیشہ رہیں گے‘‘۔

بخاریؒ نے قصہ ابراہیم کے تحت یہ حدیث نبوی منفرداً روایت کی ہے۔ البتہ انہوں نے اس کی تفسیر میں ابراہیم بن طہمان وغیرہ کے حوالے بھی دیئے ہیں۔ قرآن میں سورۂ الانبیاء، سورۂ شعراء اور سورۂ الصافات وغیرہ کی قرآنی آیات میں بھی جیسا کہ ہم پہلے بیان کرچکے ہیں قصہ ابراہیم کے ضمن میں بہت سے واقعات کا ذکر آیا ہے۔

امام بخاریؒ فرماتے ہیں کہ ان سے عبداللہ بن موسیٰ نے یا ابن سلام نے عبداللہ بن موسیٰ سے سن کر اور ابن جریج نے عبدالحميد بن جبیر، سعید بن مسیّب اور اُم شریک کے حوالے سے یہ حدیث نبوی بیان کی کہ آپؐ نے گرگٹ کے مارنے کا حکم دیا اور یہ فرمایا کہ اس نے اپنی پھونکوں سے اس آگ کو بھڑکانے کی کوشش کی تھی۔

مسلمؒ نے یہ روایت ابن جریج کے حوالے سے بیان کی ہے اور نسائی اور ابن ماجہ نے اس کا استخراج سفیان بن عیینہ کی روایت سے کرتے ہوئے دونوں نے عبدالحمید بن جبیر بن شیبہ کا حوالہ دیا ہے ۔

### **حضرت ابراہیم علیہ السّلام کا ان ملاحدہ سے جو اللہ تعالیٰ کی ربوبیت کے منکر تھے خصوصاً نمرود سے جسے خدائی کا دعویٰ تھا مناظرہ**

قرآن پاک میں کلام الہٰی کے مطابق حضرت ابراہیم علیہ السّلام نے بابل کے حکمران نمرود کے حامیوں سے جنہیں نمرود کی خدائی کا اقرار تھا اور اللہ کے خالق کون و مکاں اور قادرمطلق ہونے اور اس کی ربوبیت سے انکار تھا اللہ کی عظمت و ربوبیت کے بارے میں مناظرہ کیا ۔ ان میں خود نمرود بھی شامل تھا جسے خدائی کا دعویٰ تھا۔

حضرت ابراہیم علیہ السّلام نے اللہ تعالیٰ کی شان قدرت اور اس کی ربوبیت کی عظمت بیان کرتےہوئے نمرود سے کہا کہ اللہ تعالیٰ ہی نے اسے بادشاہت بخشی ہے لہٰذا اسے خدا پر ایمان لانا اور اس کا شکرگزار ہونا چاہیے نہ یہ کہ وہ خود خدائی کا دعویٰ کرئے، آپ نے نمرود سے یہ بھی فرمایا کہ وہ اللہ تعالیٰ ہی ہے جو اپنے بندوں کو جلاتا اور مارتا ہے۔ حضرت ابراہیم کی زبان سے یہ سن کر نمرود بولا کہ ’’یہ تو میں بھی کرسکتا ہوں‘‘۔ یہ کہہ کر اس نے ایک شخص کو اپنے سامنے حاضر کرنے کا حکم دیا۔ جب وہ شخص نمرود کے سامنے حاضر ہوا تو اس نے حضرت ابراہیم علیہ السّلام سے کہا : ’’بتاؤ میں اس شخص کو قتل کرسکتا ہوں یا نہیں؟ تم کہو گے کہ میں اسے قتل کرسکتا ہوں لیکن میں اس کی جاں بخشی کر کے یہ ثابت کرنا چاہتا ہوں کہ اس شخص کی موت اور زندگی میرے قبضہ قدرت میں ہے۔ ایک یہی شخص نہیں بلکہ میں روئے زمین کے ہر شخص کو مارسکتا ہوں۔ اگر میں اسی طرح سب کو مارنے یا زندہ رکھنے پر قدرت رکھتا ہوں تو بتاؤ میں تمہارے بقول جلانے اور مارنے والا یعنی خدا ہوا یا نہیں؟‘‘۔

حضرت ابراہیم علیہ السّلام نے نمرود کی اس گفتگو کے جواب میں فرمایا:

’’جس شخص کی بھی تو مارنے پر قدرت رکھنے کا دعویٰ کرتا ہے اگر تو اسے مار دے تو وہ اس شخص کی طبعی موت نہ ہوگی جس کا اختیار قادرمطلق خدا ہی کو حاصل ہے، اس کے علاوہ تو جو کسی کو مارنے کے بجائے اس کی جاں بخشی کرکے اسے جلانے کا دعویٰ کرتا ہے یعنی اپنے آپ کو خالق ٹھہراتا ہے تو تو ایک مکھی ہی پیدا کرکے دکھا دے اور یہ بھی دیکھ کر سورج خدا کے حکم سے مشرق سے طلوع ہوتا ہے اور مغرب میں غروب ہوتا ہے، اگر تجھے خدائی کا دعویٰ ہے تو سورج کو مغرب سے نکال کردکھا دے‘‘۔

حضرت ابراہیم علیہ السّلام کی یہ مدلل گفتگو سن کر نہ صرف نمرود کے حمایتی بلکہ وہ خود بھی حیران رہ گیا لیکن پھر بھی کفر و ضلالت سے باز نہ آیا۔

اسی لیے اللہ نے قصہ ابراہیم علیہ السّلام بیان فرماتے ہوئے فرمایا:**<span class="quranic-text">(وَاللهُ لَا يَهْدِى الْقَوْمَ الظَّالِمِيْنَ)</span>** یعنی اللہ تعالیٰ کسی ظالم قوم کو راہ ہدایت نہیں دکھاتا۔

مفسرین اور مؤرخین کے بیانات اور علماء علم الانساب کی روایات کے مطابق حضرت ابراہیم علیہ السّلام کے زمانے میں بابل کے حکمران کا نام نمرود تھا اور اس کا شجرہ نسب حسبِ ذیل بتایا گیا ہے۔

’’نمرود ابن کنعان بن کوش بن نوح‘‘۔

نمرود کا یہ شجرہ نسب مجاہد کا بیان کردہ ہے جب کہ کچھ دوسرے اس کا شجرہ نسب یہ بتاتے ہیں.

’’نمرود بن فالح بن صالح بن ارفخشد ابن سام بن نوح‘‘۔

مجاہد نے نمرود کے بارے میں بیان کیا ہے کہ وہ دنیا کے بادشاہوں میں اپنے زمانے کا ایک بادشاہ تھا۔ اس کے زمانے میں دو مومنوں اور دو کافروں کا ذکر کیا گیا ہے اور مومنوں کے نام ذوالقرنین اور سلیمان جب کہ کافروں کے نام نمرود اور بخت نصر بتائے گئے ہیں۔ اس کے ساتھ یہ بھی بتایا گیا ہے کہ اس نے اپنے ملک پر چارسو سال حکومت کی، وہ بڑا جابر و ظالم بادشاہ تھا۔ اور اس نے دنیا میں اپنی ان ظالمانہ عادات کے کافی آثار چھوڑے۔ جب حضرت ابراہیم علیہ السّلام نے اسے حق پرستی کی دعوت دی تو اپنی راہ پر قائم رہا اور اپنی زندگی کے آخری ایام تک خدائی کا دعویٰ کرتا رہا۔ حضرت ابراہیم نے جب اس سے فرمایا تھا کہ موت و زندگی کا اختیار صرف خدائے واحد کے قبضہ قدرت میں ہے تو اس نے جواب دیا تھا: ’’جلانا اور مارنا تو میرے ہاتھ میں بھی ہے‘‘۔

ابولیلیٰ کہتے ہیں کہ ان سے ابوہشام الرفاعی اور اسحٰق بن سلیمان نے ابی جعفرالرازی عاصم بن ابی النجود، ابی صالح اور ابوہریرہؓ کے حوالے سے بیان کیا کہ رسول اللہﷺ نے ارشاد فرمایا کہ جب نمرود کے حکم سے حضرت ابراہیم خلیل اللہ(علیہ السّلام) کو آگ میں پھینکا گیا تو اس وقت ان کی زبان پر یہ تھا کہ ’’یا اللہ تو آسمان پر واحد ہے اور تیری عبادت کرنے والا زمین پرصرف میں واحد ہوں‘‘۔

اسلاف صالحین میں سے بعض نے بتایا ہے کہ جب حضرت ابراہیم علیہ السّلام کو آگ میں ڈالا گیا تو جبرئیل علیہ السّلام نے انہیں اپنے ہاتھوں پر اوپر اٹھا لیا اور ان سے دریافت کیا: ’’اگر آپ کو میری کچھ اور ضرورت ہو تو فرمائیے؟‘‘ حضرت ابراہیم علیہ السّلام اللہ نے ان سے فرمایا: ’’مجھے آپ کی کوئی ضرورت نہیں ہے‘‘۔

ابن عباسؓ اور سعید بن جبیر سے مروی ہے کہ اللہ تعالیٰ نے بارش کے فرشتے کو حکم دیا تھا کہ وہ آگ کے اس انبار پر پانی برساتا رہے جہاں ابراہیم علیہ السّلام کو آگ میں ڈالا گیا تھا۔ چنانچہ وہاں صرف ایک دائرے کی شکل میں تماشائیوں کی نظروں کے سامنے آگ کے شعلے اٹھتے رہے لیکن اس کے درمیانی حصے میں اللہ تعالیٰ کے حکم سے ایک گلزار کی کیفیت پیدا ہوگئی۔ اس کے علاوہ اس حصے پر سائے کے فرشتے نے اللہ تعالیٰ کے حکم سے سایہ ابر کیے رکھا اور حضرت ابراہیم علیہ السّلام نے خود بعد میں فرمایا کہ انہیں وہاں ایسا آرام و سکون ملا تھا کہ اس جگہ ساری ساری عمر ہی خوشی سے رہ سکتے تھے کیونکہ فرشتوں نے جیسا کہ انہیں حکم دیا گیا تھا اس کی فوری تعمیل کردی تھی اور منشائے الہٰی بھی یہی تھا۔ آیۃ شریفہ (**<span class="quranic-text">یَا نَارُ كُوْنِیْ بَرْدًا وَّ سَلاماً عَلىٰ اِبْرَاهِيْمَ</span>**) کے بارے میں حضرت علیؓ نے لفظ سلاماً کی تفسیر فرماتے ہوئے بیان فرمایا کہ اس سے اللہ تعالیٰ کا مقصد یہ تھا کہ آگ سرد ہوکر اتنی سرد نہ ہو جائے کہ ابراہیم علیہ السّلام کو ضرر پہنچانے لگے۔ ابن عباسؓ اور ابوالعالیہ نے بھی مندرجہ بالا آیۃ شریفہ میں لفظ سلاماً کی یہی وضاحت کی ہے۔

کعب الاحبار نے بیان کیا کہ اگر آگ اللہ تعالیٰ کے حکم سے بالکل سرد(یخ) ہو جاتی تو اس میں حرارت باقی نہ رہتی اور وہ اپنی فطرت کھوبیٹھتی لہٰذا پھر اس سے نوع انسانی کو ضرورۃً بھی کوئی فائدہ نہ پہنچتا۔

ضحاک ایک روایت کے حوالے سے کہتے ہیں کہ جب ابراہیم علیہ السّلام کو آگ میں ڈالا گیا تو ان کے چہرہ مبارک پر پسینے کے سوا جسے جبرئیل صاف کرتے رہے اور کسی تکلیف کے آثار نہیں پائے گئے تھے۔

چند دوسری روایات کے مطابق آتش نمرود کے گرد کھڑے ہوئے تماشائیوں نے یہ حیرت انگیز منظر تو دیکھا کہ آگ کے حلقے کے اندر ایک پر بہار گلزار ہے اور اس میں حضرت ابراہیم علیہ السّلام بالکل مطمئن اور سکون سے تشریف فرما ہیں لیکن وہ اس حلقہ آش کو عبور کرکے اس گلزار ابراہیمؑ میں جا نہیں سکتے تھے ۔

حضرت ابوہریرہؓ سے مروی ہے کہ حضرت ابراہیم علیہ السّلام کے باپ آزر نے اپنی تمام زندگی میں منہ سے کوئی اچھا کلمہ نکالا تو وہ یہ تھا کہ جب اس نے ابراہیم علیہ السّلام کو آگ میں ڈالے جانے کے بعد یہ منظر دیکھا تو بولا:

’’اے ابراہیم! تیرا رب واقعی عظیم ہے‘‘۔

منہال بن عمرو سے مروی ہے کہ اس وقت ابراہیم علیہ السّلام کی عمر شریف چالیس یا پچاس سال تھی۔ اس روایت میں یہ حضرت ابراہیم علیہ السّلام کی زبانی یہ بھی بیان کیا گیا ہے کہ انہوں نے اس خوف ناک آگ سے باہر آنے کے بعد فرمایا تھا کہ اگر میں تمام عمر بھی اس آگ کے حلقے میں قیام کرتا تو اپنے پروردگار کی حمد و ثنا کرتا رہتا۔

اس روایت کو بخاریؒ نے ابی یمان، شعیب بن ابی حمزہ، ابی زناد اور اعرج نیز ابوہریرہؓ کے حوالے سے بحوالہ حدیث نبوی مختصراً بیان کیا ہے۔

ایک حدیث نبوی میں جسے ابن ابی حاتم نے سفیان، علی بن زید اور ابن جدعان کی زبانی ابی نضرہ اور ابی سعید کے حوالے سے بیان کیا ہے آپؐ نے یہ فرمایا تھا کہ ابراہیم اور ایک دوسرے نبی لوط علیہ السّلام نے جو اپنے اور دشمنان خدا کے سامنے اپنی اپنی بیویوں کو اپنی بہنیں بتایا تھا تو وہ ان دونوں کے مومنات اور اپنی ہم مذہب ہونے کے رشتے سے بتایا تھا جس رشتے سے روئے زمین کے تمام مسلمان مرد اور عورتیں ایک دوسرے کے بہن بھائی ہوتے ہیں۔ اس کے علاوہ ان کے اس قول میں بحکم الہٰی کافروں کے مکر کا توڑ بھی مقصود تھا نیز یہ کہ حضرت ابراہیم علیہ السّلام نے آتش نمرود میں جس صبر و استقامت کا ثبوت دیا تھا تو وہ تمام اہل ایمان کو اللہ تعالیٰ کے حکم (**<span class="quranic-text">وَاسْتَعِينُوْا بِالصَّبْرِ وَالصَّلوٰۃِ</span>**) کے عین مطابق تھا کہ ابراہیم اس وقت بھی انتہائی صبر کے ساتھ نماز میں مصروف تھے۔ یہی وجہ تھی کہ اللہ تعالیٰ نے نہ صرف انہیں آتش نمرود میں محفوظ رکھا بلکہ ان کی بیویوں کی عصمت کی بھی حفاظت فرمائی۔

بعض علماء نے عورتوں میں زوجہ ابراہیم حضرت سارہ، ام موسیٰ اور حضرت مریم والدہ عیسیٰ علیہ السّلام کی نبوت کی طرف بھی اشارات کیے ہیں۔ خصوصاً حضرت سارہؑ کی طرف کہ ان کے اور ان کے خاوند حضرت ابراہیم علیہ السّلام کے مابین جنہیں وہ بہت چاہتی تھیں اللہ تعالیٰ نے تمام ظاہری و باطنی حجابات اٹھا کر انہیں معصوم قرار دیا تھا۔

بعض روایات میں حضرت سارہؑ کو حضرت حواؑ کے سوا ان کے زمانے تک تمام دنیا کی حسین ترین خاتون بنایا گیا ہے اور یہ بھی کہ وہ بابل کے حکمران کی دختر ہونے کے باوصف اپنے خاوند ابراہیم علیہ السّلام کی ہم مذہب تھیں۔ جیسا کہ بعض اہل تواریخ نے بیان کیا ہے کہ بابل کے بعد حضرت ابراہیم علیہ السّلام نے مصر میں قیام فرمایا تھا جہاں کا بادشاہ ضحاک کا بھائی تھا جو اپنے ظلم و استبداد کی وجہ سے آج تک ساری دنیا میں مشہور ہے۔ کہا جاتا ہے کہ اس زمانے کے فرعون مصر کا پورا نام سنان بن علوان بن عبید بن عویج بن عملاق بن لاود بن سام ابن نوح تھا۔ سہیلی نے بھی یہی بتایا ہے۔ واللہ اعلم

حضرت ابراہیم علیہ السّلام جب مصر سے یمن تشریف لےگئے تو ان کے ساتھ کافی مال و متال کے علاوہ غلام بھی تھے اور ان کے ہمراہ ہاجرہ قبطیہ بھی تھیں جو ان کی بیوی سارہ کی کنیز تھیں۔ وہاں سے حضرت لوط علیہ السّلام وہ سامان اور مال و متاع لے کر جو ابراہیمؑ نے انہیں دیا تھا اور انہی کے حکم سے علاقہ غور کی طرف چلےگئے جسے اس زمانے میں غور زغر کہتے تھے۔ پھر وہ وہاں سے شہر سدوم چلے گئے تھے جسے اس زمانے میں ’’ام البلاد‘‘ کہا جاتا تھا لیکن وہاں کے باشندے انتہائی شریر و مفسد اور کافر تھے اور بد اعمال بھی۔ اس لیے اللہ تعالیٰ نے وحی کے ذریعہ ابراہیمؑ کو حکم دیا کہ وہ لوط علیہ السّلام کی مدد کے لیے بصرہ جائیں اور مشرق و مغرب اور شمال و جنوب میں ہر طرف نظر رکھیں کیونکہ اللہ تعالیٰ نے روئے زمین کے تمام حصوں پر انہیں اور ان کی اولاد کو حکمران بنایا ہے۔ نبی کریمﷺ کا یہ ارشاد کہ وہ دیکھ رہے ہیں کہ ان کی امت کبھی (قریباً) تمام اقصائے عالم پر حکومت کرے گی، ابراہیمؑ پر اس وحی الہٰی پر محمول تھا۔

کہا جاتا ہے کہ تیمن کے ظالم و جابر لوگوں نے حضرت لوط علیہ السّلام پر حد سے زیادہ ظلم کیا، ان کا تمام مال لوٹ لیا اور انہیں قید کر دیا۔ البتہ جب وہ ان کی اسیری سے نجات حاصل کرتے اور کچھ مال واپس لینے میں کامیاب ہوگئے تو انہوں نے اللہ تعالیٰ اور اپنے دشمنوں کو شکست دی اور انہیں کثیر تعداد میں قتل کرکے تیمن سے مشرقی دمشق کی طرف چلے گئے اور وہاں انہوں نے عساکر بھی جمع کرلیے۔ اس تمام عرصے میں حضرت ابراہیم علیہ السّلام ان کے ہمراہ تھے۔ اس لیے دمشق کے اس شرقی حصے کو ’’جیش ابراہیم کا مسکن‘‘ کہا جاتا ہے اور اب تک وہ جگہ اس نام سے مشہور چلی آتی ہے۔ واللہ اعلم

---

اس کے بعد حضرت ابراہیم علیہ السّلام اپنے اصل مقام ارض بیت المقدس تشریف لےگئے جہاں کے لوگ ان کے ساتھ شرمندگی کے ساتھ ساتھ بڑے احترام سے پیش آئے۔

### <u>**حضرت ہاجرہؑ کے بطن سے اسمٰعیل علیہ السّلام کی ولادت:**</u>

اہل کتاب کا بیان ہے کہ حضرت ابراہیم علیہ السّلام نے اللہ تعالیٰ سے اپنےلیے نیک و طیب اولاد کی دعا کی۔ اور اللہ تعالیٰ نے انہیں اس کی بشارت بھی دی تھی۔ چنانچہ جب وہ سرزمین بیت المقدس میں بیس سال قیام فرما چکے تو ایک روز حضرت سارہؑ نے ان سے عرض کیا کہ ’’مجھے تو اللہ تعالیٰ نے اولاد کی نعمت سے نہیں نوازا، ممکن ہے ہاجرہ کے بطن ہی سے وہ ہمیں اس نعمت سے سرفراز فرما دے‘‘۔ یہ کہہ کر انہوں نے ہاجرہؑ و ابراہیمؑ کے نام ہبہ کرکے انہیں ہاجرہؑ سے خلوت کی اجازت دے دی لیکن جب وہ خدا کی قدرت سے حاملہ ہوگئیں تو جناب سارہؓ جیسا کہ عموماً عورتوں کی فطرت ہے ہاجرہؓ سے حسد اور ان پر رشک کرنے لگیں۔ یہ دیکھ کر حضرت ہاجرہؓ خوف کھاکر ان کے پاس سے چلی گئیں اور وہاں جاپہنچیں جہاں اب ایک چشمہ ہے لیکن اللہ تعالیٰ کے حکم سے ایک فرشتے نے ان سے کہا کہ ’’بےخوف ہوکر واپس چلی جائیے کیونکہ اللہ تعالیٰ آپ کو ایک با برکت فرزند عطا فرمانے والا ہے‘‘۔ پھر اس فرشتے نے ان سے کہا کہ ’’جب آپ کے بطن سے لڑکا پیدا ہو تو اس کا نام اسماعیل رکھیے گا، دنیا کے تمام انسان ان کے زیر دست ہوں گے اور ان کے بھائی ساری دنیا پر اقتدار حاصل کریں گے‘‘۔

فرشتے کے اس کہنے پر حضرت ہاجرہؓ خوش ہوگئیں اور انہوں نے اللہ تعالیٰ کا شکر ادا کیا (یہاں اہل کتاب کا بیان ختم ہوتا ہے) اللہ کی طرف سے حضرت ہاجرہؓ کےلیے اس فرشتے کی زبانی جو بشارت اللہ تعالیٰ نے نازل فرمائی تھی کہ ان کے اس فرزند کے بھائی دنیا میں حامل سرفرازی و اقتدار ہوں گے وہ آنحضرتﷺ کی شکل میں ظہور پذیر ہوئی کہ آپ کو اللہ تعالیٰ نے اپنے جداعلیٰ حضرت ابراہیم علیہ السّلام کی طرح نبوت سے سرفراز فرمایا، پھر ساری سرزمین عرب میں آپ کا اقتدار قائم کیا۔ اور آپ کے بعد جیسا کہ آپ نے اپنی حیاتِ طیبہ ہی میں فرما دیا تھا آپ کی امت تمام بلاد مشرق و مغرب پر حکمرانوں کی حیثیت سے چھا گئی۔ اس کے علاوہ صرف آنحضرتﷺ ہی کو اللہ تعالیٰ نے علم نافع اور عمل صالح کی توفیق عطا فرمائی جو اس سے قبل کسی نبی کے حصے میں نہیں آئی تھی اور آپ ہی کو بلا استثناء تمام روئے زمین کے لیے اپنا نبی و رسول مبعوث فرمایا۔ (مؤلف)

بہرکیف جب حضرت ہاجرہؑ فرشتے کی زبانی مذکورہ بالا بشارت خداوندی سن کر خوش ہوکر واپس لوٹیں تو ان کے بطن سے حضرت اسماعیلؑ تولد ہوئے۔ کہا جاتا ہے کہ اس وقت حضرت ابراہیمؑ کی عمر چھیاسی سال تھی جس کے تیرہ سال بعد حضرت سارہؓ کے بطن سے حضرت اسحٰق علیہ السّلام تولد ہوئے۔

مؤرخین نے متعدد مستند حوالوں سے بیان کیا ہے کہ جب حضرت ہاجرہؑ کے بطن سے حضرت اسماعیلؑ تولد ہوئے تو حضرت سارہؑ کے غصے کی انتہا نہ رہی اور انہوں نے حضرت ابراہیمؑ کو بلا کر ان سے کہا کہ ہاجرہؓ کو ان کے سامنے سے کہیں دور بھجوا دیں۔ چنانچہ حضرت ابراہیم علیہ السّلام انہیں اور اپنے نومولود بچے حضرت اسماعیلؑ کو لےکر مکے کے اس مقام پر چلے آئے جہاں انہوں نے بعد میں بیت العتیق(قدیم خانہ کعبہ) تعمیر کیا۔

جیسا کہ مؤرخین (محدثین) نے احادیث نبویؐ کے حوالے سے روایات پیش کی ہیں۔ جب حضرت ابراہیمؑ، حضرت ہاجرہؓ کو اس بے آب و گیاہ خشک پہاڑی پر چھوڑ کر ان سے رخصت ہونے لگے بلکہ پیٹھ موڑ کر چل بھی دیئے تو انہوں نے آپ کا دامن پکڑ کر کہا : ’’آپ میں اس چٹیل اور ویران جگہ چھوڑ کر کہاں جارہے ہیں؟ یہاں ہماری دیکھ بھال کون کرے گا اور ہمیں کون کھلائے پلائے گا؟ "لیکن ابراہیمؑ یہ کہہ کر کہ’’اللہ تعالیٰ کا یہی حکم ہے‘‘۔ ان سے رخصت ہوگئے۔

### **حضرت ابراہیم علیہ السّلام کی اپنی بیوی ہاجرہؓ اور بیٹے اسماعیل علیہ السّلام کے ساتھ مکے کے پہاڑ فاران کی طرف ہجرت اور وہاں ان کے بیت العتیق تعمیر کرنے کا ذکر**

جب حضرت ابراہیم علیہ السّلام ہاجرہؓ کے بطن سے اسماعیل علیہ السّلام کی ولادت پر اپنی بیوی سارہؓ کی انتہائی خفگی اور غیض و غضب دیکھ کر اور ان کے یہ کہنے کے بعد کہ ہاجرہؓ کو لےکر کہیں اور چلے جاؤ، ہاجرہؓ اور اپنے نومولود بچے اسماعیلؑ کو لےکر جیسا کہ پہلے بیان کیا جاچکا ہے سرزمین بیت المقدس سے نکلے تو سفر کرتے ہوئے مکے کے قریبی پہاڑ فاران پر پہنچے اور وہاں ان دونوں کو چھوڑ کر جانے لگے تو جیسا کہ پہلے بیان کیا جاچکا ہے حضرت ہاجرہؓ نے ان کا دامن پکڑ کر ان سے کہا کہ وہ ان دونوں کو اس ویران جگہ پر چھوڑ کر کہاں جا رہے ہیں تو انہوں نے بتایا کہ یہ حکم ہے۔ اس پر حضرت ہاجرہؓ نے کہا کہ اگر یہ خدا کا حکم ہے تو وہ ضرور جائیں اور اللہ تعالیٰ یقیناً انہیں اور ان کے نومولود بچے کی جانیں ضائع نہیں ہونے دے گا۔

جب حضرت ابراہیم علیہ السّلام وہاں سے رخصت ہوگئے تو ہاجرہؓ یہ محسوس کرکے کہ ان کا ننھا بچہ پیاسا ہوگا جب کہ خود بھی پیاسی تھیں فاران کی پہاڑی سے صفا کی پہاڑی کی طرف رُخ کیا اور وہاں کھڑے ہوکر نیچے وادی پر نظر ڈالی تو انہیں وہاں چٹیل میدان ہی نظر آیا جہاں دور تک کوئی آدم زاد نہ تھا۔ پھر وہ وہاں سے دوڑتی ہوئی دوسری پہاڑی مروہ پر پہنچیں اور نیچے وادی پر دور تک نظر ڈالی تو وہاں بھی انہیں کوئی انسان نظر نہ آیا۔ اسی طرح انہوں نے صفا اور مروہ کی پہاڑیوں کے درمیان دوڑتے ہوئے سات چکر لگائے لیکن انہیں کہیں دور تک وہاں کوئی آدمی نظر آیا نہ پانی کے آثار نظر آئے۔ آخرکار وہ تھک کر اپنے بیٹے اسماعیلؑ کے پاس آئیں جنہیں وہ صفا اور مروہ کی پہاڑیوں کے درمیان دوڑتے ہوئے مڑ مڑ کر دیکھتی بھی جاتی تھیں لیکن جب وہ وہاں سے آخری چکر لگا کر اپنے بیٹے کے پاس پہنچیں تو کیا دیکھتی ہیں کہ وہاں قدرتِ الہٰی سے پانی ابل ابل کر پتھروں کے نیچے سے اوپر آرہا تھا۔ یہ دیکھ کر انہوں نے خدا کا شکر ادا کیا جس نے حسبِ وعدہ ان کی اور ان کے بیٹے کی جان بچالی تھی۔

حضرت ہاجرہؓ نے صفا اور مروہ کی پہاڑیوں کے درمیان سات چکر لگائے تھے انہی کی یاد میں اب حجاج ان پہاڑیوں کےدرمیان انہی کی طرح دوڑتے ہوئے سات چکر لگاتے ہیں جنہیں ’’سعی‘‘ کہا جاتا ہے۔

حضور نبی کریمﷺ کا ارشاد ہے کہ خانہ کعبہ کے احاطے کے قریب چاہِ زمزم وہاں حضرت ہاجرہؓ اور ان کے صغرسن بیٹے حضرت اسماعیل علیہ السّلام کے قدوم میمت لزوم کی برکت کا نتیجہ ہے جس سے اہل مکہ کے علاوہ تمام دنیا کے مسلمان سیراب ہوتے ہیں اور تاقیام قیامت ہوتے رہیں گے۔

متعدد مستند روایات کے مطابق حضرت اسماعیل علیہ السّلام اپنی والدہ حضرت ہاجرہؓ کے زیر سایہ سرزمین مکہ پر پلتے بڑھتے رہے اور وہاں لوگ پانی کی وجہ سے آ آ کر آباد ہوتے چلےگئے، حضرت اسماعیل علیہ السّلام کی شادی بھی ہوگئی اور انہوں نے اپنی پہلی بیوی کوطلاق دے کر دوسری شادی کرلی، اس دوران میں قضائے الہٰی سے ان کی والدہ حضرت ہاجرہؓ وفات پاگئیں۔ حضرت اسماعیلؑ کی دوسری شادی کے بعد حضرت ابراہیمؑ بعد مدت اپنے بیوی اور بچے کی خیر و عافیت دریافت کرنے کےلیے کئی بار سرزمین مکہ کو لوٹے لیکن ہر بار اس وقت حضرت اسماعیلؑ اپنی قیام گاہ پر موجود نہ ہوتے۔ ان کی بیوی نے دریافت کرنے پر انہیں بتایا کہ ایک بہت بوڑھا شخص آپ کے پیچھے آیا تھا اور آپ کی اور ہم سب کی خیریت دریافت کر رہا تھا۔ حضرت اسماعیلؑ نے کہا کہ "کہیں، وہ میرے والد نہ ہوں"۔

آخرکار ایک روز ایسا ہوا کہ حضرت اسماعیلؑ جب اپنی بکری چراکر اپنی قیام گاہ کو لوٹے تو اس وقت حضرت ابراہیم علیہ السّلام حسبِ معمول ان کی خیریت دریافت کرنے وہاں آئے ہوئے تھے۔ پہلے تو دونوں باپ بیٹے ایک دوسرے کو غور سے دیکھتے رہے پھر ایک دوسرے کو پہچان کر آپس میں بغل گیر ہوگئے۔ باپ بہت بوڑھے ہوچکے تھے لیکن بیٹے میں باپ کی اتنی شباہت تھی کہ ایک دوسرے کو پہچاننا زیادہ دیر تک مشکل نہ ہوا۔ حضرت اسماعیل علیہ السّلام اس وقت عنفوان شباب میں تھے اور حضرت ابراہیم کی طرح لوگ ان کے حسن اور ان کی وجاہت کی تعریف کرتے نہ تھکتے تھے۔ جہاں تک اللہ کے حکم سے حضرت ابراہیم علیہ السّلام کے ہاتھوں اپنے بیٹے کو بطور فدیہ راہِ خدا میں ذبح کرنے کا تعلق ہے اس کا ذکر ہم آگے چل کر ان شاءاللہ عنقریب کریں گے۔

### <u>قصہ ذبیح:</u>

یوں اسرائیلیات میں قصہ ذبیح کے بارے میں بہت کچھ کہا گیا ہے جو سراسر خلاف واقعہ ہے اور تحقیق سے معلوم ہوا ہے کہ وہ صرف من گھڑت باتیں ہیں۔

قرآن شریف کی سورۃ صافات میں اس کا جو ذکر ہے اس سے صاف ظاہر ہوتا ہے کہ یہ قصہ صرف حضرت اسماعیل علیہ السّلام ذبیح کا ہے جنہیں حضرت ابراہیم علیہ السّلام نے اللہ تعالیٰ کی طرف سے اشارہ پاکر فدیہ خداوندی کے طور پر اپنے نزدیک ذبح کر دیا تھا۔

سورۃ الصافات میں، قصہ یوں ہے کہ حضرت ابراہیم علیہ السّلام نے خواب دیکھا تھا کہ وہ اپنے نوجوان بیٹے اسماعیل علیہ السّلام کو راہ خدا میں ذبح کررہے ہیں۔ انہوں نے یہ خواب دو بار دیکھا اور چونکہ انبیاء علیہم السّلام کے خواب رویائے صادقہ ہوتے ہیں اس لیے حضرت ابراہیم علیہ السّلام نے اپنے بیٹے اسماعیل علیہ السّلام کی راہ خدا میں قربانی دینا اپنےلیے فرض عین سمجھا۔

انہوں نے پہلے اپنے بیٹے اسماعیل علیہ السّلام کو اپنا خواب سنایا اور انہیں یہ بھی بتایا کہ ان کا خواب سچا ہے لیکن انہوں نے امتحاناً اس کے بارے میں حضرت اسماعیل علیہ السّلام کی رائے معلوم کی تو جیسا قرآن پاک سے ثابت ہے انہوں نے یہ جواب دیا کہ آپ اپنے رب کا حکم پورا کیجیے مجھے ان شاء اللہ ہر حال میں صابر و شاکر پائیں گے۔

اپنے بیٹے کی رائے معلوم کرنے کے بعد اور انہیں ثابت پاکر حضرت ابراہیم علیہ السّلام انہیں ایک پہاڑی کے دامن میں لےگئے اور پیشانی کے بل لٹا کر ان کی گردن پر چھری پھیر دی لیکن کئی بار کوشش کے باوجود وہ اپنی کوشش میں کامیاب نہ ہوسکے کیونکہ کئی مستند روایات کے مطابق ان کی چھری اور ان کے بیٹے کی گردن کے درمیان کوئی تانبے کی پتری آ جاتی تھی۔

آخرکار انہوں نے اپنی کوشش کو اپنے نزدیک کامیاب سمجھ کہ جو دیکھا تو قریب ہی ایک مینڈھا ذبح کیا ہوا پڑا تھا اور حضرت اسماعیل علیہ السّلام صحیح و سالم موجود تھے۔ اس کے بعد غیب سے آواز آئی ’’ابراہیم علیہ السّلام تم اس امتحان میں جو ہمیں منظور تھا کامیاب ہوئے‘‘۔

یہ صدائے غیب سن کر حضرت ابراہیم علیہ السّلام سر بسجدہ ہوگئے اور باپ بیٹے دونوں نے اپنے پروردگار کے اس رحم و کرم کا شکر ادا کیا۔

کہا جاتا ہے کہ حضرت اسماعیل علیہ السّلام کی عمر اس وقت تیرہ سال تھی جب کہ حضرت ابراہیم علیہ السّلام کی عمر نوے سال سے کافی تجاوز کرچکی تھی۔

جہاں تک حضرت ابراہیم علیہ السّلام اور حضرت اسماعیل علیہ السّلام کے ہاتھوں بیت العتیق کی تعمیر کا تعلق ہے اس کا ذکر پچھلے صفحات میں آچکا ہے۔ اس کی مختصر تفصیل متعدد مستند روایات کے مطابق یہ ہے کہ اس کی بنیادیں کھودنے اور انہیں پتھروں سے پر کرنے کے بعد جب اس کے احاطے کی دیواریں اٹھائی جانے لگیں تو حضرت اسماعیل علیہ السّلام دور دور سے مناسب پتھر تلاش کرکے لاتے اور ان کے والد گرامی حضرت ابراہیم علیہ السّلام انہیں دیواریں اٹھانے کےلیے تہ بہ تہ جماتے جاتے تھے اور ہر درے کے بعد جیسا کہ قرآن کی متعلقہ آیات سے ثابت ہے کہتے جاتے: ’’یااللہ تو ہماری اس محنت کو قبول فرما کہ تو سننے اور جاننے والا ہے‘‘۔

آخر میں جب دونوں باپ بیٹوں کی محنت ٹھکانے لگی تو حضرت ابراہیمؑ نے دعا فرمائی کہ’’اللہ تعالی تو ہماری اولاد میں (سرزمین عرب سے) ایک ایسا نبی مبعوث فرما جو تیرے اس گھر میں تیری عبادت کی لوگوں کو تلقین کرتا رہے‘‘۔

اللہ تعالیٰ نے حضرت ابراہیم علیہ السّلام کی یہ دعا جو ان کے دل سے نکلی تھی قبول فرمائی اور حضرت اسماعیل علیہ السّلام کی اولاد میں سرزمین عرب پر اپنا آخری نبی فخر الانبیاء بنائے لولاک اور باعثِ تکوین کون و مکان حضرت محمدﷺ کو مبعوث فرما کر دنیا سے کفر و ضلالت کے نشانات مٹا دیئے۔

### **ذکر مولد حضرت اسحٰق علیہ السّلام**

قرآن شریف کی سورت ابراہیمؑ کی ایک آیہ شریفہ میں اللہ تعالیٰ نے حضرت ابراہیم علیہ السّلام کے دوسرے فرزند حضرت اسحٰق علیہ السّلام کا ذکر فرماتے ہوئے ارشاد فرمایا کہ اللہ تبارک و تعالیٰ نے ابراہیم علیہ السّلام کو اسحٰق علیہ السّلام کی ولادت کی بشارت دی تھی اور یہ بھی فرمایا تھا کہ ان کا شمار بھی انبیائے صالحین میں ہوگا۔

کلام الہٰی سے اس امر کا ثبوت بھی ملتا ہے کہ حضرت اسحٰق علیہ السّلام کی ولادت حضرت اسماعیل علیہ السّلام کی ولادت کے تیرہ سال بعد حضرت سارہؓ کے بطن سے ہوئی تھی نیز جملہ مؤرخین و علماء اس بات پر متفق ہیں کہ حضرت اسماعیل علیہ السّلام کی ولادت کے وقت حضرت ابراہیم علیہ السّلام کی عمر چھیاسی سال اور حضرت اسحٰق علیہ السّلام کی ولادت کے وقت ان کی عمر ننانوے سال تھی اور مؤرخین و علماء کا یہ بیان کلام الہٰی کے عین مطابق ہے جس میں کسی تضاد کا شائبہ تک نہیں پایا جاتا۔

اس کے علاوہ خود حضرت سارہؓ کو جیسا کہ قرآن میں اللہ تعالیٰ نے ارشاد فرمایا اور علماء و مؤرخین نے بھی بیان کیا ہے اس بات پر حیرت تھی کہ حضرت ابراہیم علیہ السّلام اور خود ان کی کہن سالی بلکہ بانجھ ہونے کے باوجود ان کے بطن سے حضرت اسحٰق علیہ السّلام کی ولادت کیسے ہوگی لیکن اللہ تعالیٰ نے ایک فرشتے کے ذریعے انہیں بھی براہ راست حضرت مریم علیہ السّلام کی طرح اپنی قدرت کاملہ کی طرف اشارہ فرماتے ہوئے مطمئن فرما دیا تھا۔ ان مدلل و باثبوت بیانات کے بعد اسرائیلات کے دوسرے لغو و باطل روایتی بیانات کی طرح اس کا یہ بیان بھی کہ حضرت اسحٰق علیہ السّلام کی ولادت حضرت سارہؓ کے بطن سے حضرت اسماعیل علیہ السّلام کی ولادت سے قبل ہوئی تھی جو حضرت ہاجرہؓ کے بطن سے پیدا ہوئے تھے قطعاً باطل ٹھہرتا ہے۔

حضرت اسحٰق علیہ السّلام کی ولادت کے بارے میں قرآن شریف کے ذریعہ یہ بھی معلوم ہوتا ہے کہ اللہ تعالیٰ نے حضرت سارہؓ کو حضرت اسحٰق علیہ السّلام کے بعد حضرت یعقوب علیہ السّلام کی بشارت دی تھی **<span class="quranic-text">(وَبَشَّرْنَاهُ بِاِسْحٰقَ وَمِنْ وَّرَآءِ اِسْحٰقَ يَعْقُوْبَ)</span>** یہ اس امر ثابتہ کی جسے محمد بن کعب القرظی وغیرہ نے بھی بیان کیا ہے دلیل ہے کہ ’’ذبیح‘‘ کا اطلاق صرف حضرت اسماعیلؑ پر ہوسکتا ہے کیونکہ وہی حضرت اسحٰق علیہ السّلام سے پہلے پیدا ہوئے تھے اور حضرت یعقوب علیہ السّلام ہی جیسا کہ مندرجہ بالا آیۃ قرآنی سے ثابت ہوتا ہے حضرت اسحٰق علیہ السّلام کے بعد پیدا ہوئے۔ چنانچہ یوں بھی حضرت اسحٰق علیہ السّلام کی ولادت حضرت اسماعیل علیہ السّلام سے قبل جیسا کہ اسرائیلی روایات میں مشہور چلا آتا ہے صریحاً غلط قرار پاتی ہے اور اسی لیے حضرت اسحٰق علیہ السّلام پر ’’ذبیح‘‘ کا اطلاق بھی باطل ٹھہرتا ہے۔

یہی بات بنائے ’’بیت العتیق‘‘ کے بارے میں بھی کہی جا سکتی ہے جسے حضرت اسماعیل علیہ السّلام ہی نے اپنے والد محترم حضرت ابراہیم علیہ السّلام کے ساتھ مل کر جیسا کہ پہلے بیان کیا جاچکا ہے، تعمیر کیا تھا۔ اسی طرح یہ بات بھی جسے ابن حبان نے اپنی ’’تقاسیم‘‘ میں لکھا ہے کہ ابراہیم علیہ السّلام اور سلیمان علیہ السّلام کے مابین چالیس سال کا فرق ہے۔ عقل و نقل دونوں طرح سے غلط قرار پاتی ہے۔

### **بیت العتیق کی بنیاد اور تعمیر کا ذکر**

قرآن شریف کے حوالے سے حضرت ابراہیم علیہ السّلام اور ان کے بیٹے اسماعیل علیہ السّلام کے ہاتھوں سر زمین مکہ پر بیت العتیق (قدیم ترین بیت اللہ) کی بنیاد اور اس کی تعمیر کا مختصر حال ہم پہلے بیان کرچکے ہیں اس لیے یہاں صرف ان آیاتِ قرآنی کا ذکر کریں گے جس میں بیت العتیق کی تعمیر اور اس کے بعد ابراہیم علیہ السّلام کی مکمل دعا کا اللہ تعالیٰ نے ذکر فرمایا ہے۔

اللہ تعالیٰ کا ارشاد ہے کہ جب (حضرت) ابراہیم علیہ السّلام اور ان کے بیٹے اسماعیل (علیہ السّلام) بیت العتیق کی بنیادیں بھر کر ان کی کسی قدر دیواریں اٹھا چکے تو (حضرت)ابراہیم علیہ السّلام نے اللہ تعالیٰ سے دعا کی کہ ’’اے میرے رب ہمیں اپنے اوپر (یعنی خدا پر) ایمان لانے والا بنا، اور ہماری ذریت کو بھی مومن بنانا اور اے ہمارے رب ان میں ایک ایسا رسول مبعوث فرمانا جو لوگوں کو تیری آیات پڑھ کر سنائے اور انہیں کتاب و حکمت کی باتیں بتائے‘‘۔ اس طرح اللہ تعالیٰ نے حضرت ابراہیمؑ اور حضرت اسماعیل علیہ السّلام ہاتھوں سر زمین مکہ میں ’’بیت العتیق‘‘ کی بنیاد پڑنے کا ذکر فرمایا ہے۔ جوعموماً انسانوں کے لیے اللہ تعالیٰ کا روئے زمین پر پہلا گھر تھا جو اللہ تعالیٰ پر ایمان لانے اور اس کی عبادت کرنے والے ہوں گے اور اس بیت اللہ کے حوالے سے اللہ کی عظمت کاذکر کریں گے۔ وغیرہ وغیرہ

حضرت علی بن ابی طالبؓ وغیرہ سے مروی ہے کہ اس قدیم بیت اللہ کی تعمیر کی ہدایت خود اللہ تعالیٰ نے وحی کے ذریعہ فرمائی تھی اور جیسا کہ ہم پہلے تخلیق سماوات کے ضمن میں بیان کرچکے اس قدیم بیت اللہ کی مکانیت روئے زمین پر ویسی ہے جیسے آسمان پر ’’بیت معمور‘‘ کی ہے۔ صحیحین(صحیح مسلم وصحیح بخاری) میں بیان کیا گیا کہ روئے زمین پر اس بیت اللہ سے قبل جو حضرت ابراہیم خلیل اللہ علیہ السّلام نے سر زمین مکہ میں تعمیر کیا اللہ تعالیٰ کی عبادت کےلیے کوئی عمارت نہ تھی نہ اس کی عبادت کرنے والوں کا کہیں نام ونشان تھا جیسا کہ خود اللہ تعالیٰ کا ارشاد ہے:

(**<span class="quranic-text">اِنَّ اَوَّلَ بَيْتٍ وُّضِعَ لِلنَّاسِ لَلَّذِىْ بِبَكَّةَ مُبَارَكًا وَّهُدًى لِّلْعَالَمِيْنَ</span>**)

یعنی خدا کا پہلا گھر مکے میں تعمیر ہوا جو (بعد میں) بنی آدم کی ہدایت اور ان کے لیے خیر و برکت کا باعث بنا۔

کہا جاتا ہے کہ اوّل کعبتہ اللہ کا محل وقوع (جس کے بارے میں آیات بینہ بھی موجود ہیں) وہی تھا جہاں اب حجر اسود اور مقام ابراہیم ہے اور پہلے اس کی دیواریں حضرت ابراہیم علیہ السّلام کے قد کے برابر تھیں۔ اس بارے میں ابن عباسؓ نے ایک طویل روایت بیان کی ہے ۔

یہ مقام ابراہیمؑ جو احاطہ خانہ کعبہ سے حضرت عمر بن خطابؓ کے زمانے تک متصل تھا جہاں اب تک حجر اسود کے گرد مسلمانانِ عالم طواف کرتے ہیں اور وہیں خود حضرت عمرؓ بھی طواف کرتے تھے۔

اللہ تعالیٰ نے اپنے رسول آنحضرتﷺ کے لیے ارشاد فرمایا تھا: **<span class="quranic-text">(وَاتَّخِذُوْا مِنْ مَّقَامِ اِبْرَاهِيْمَ مُصَلًّى)</span>** **<span class="quranic-text">فَاَنزَل الله</span>** چنانچہ آپ کی امت کے لوگوں نے بھی مقام ابراہیمؑ کو بطور مصلیٰ قائم رکھا ہے۔ اسلام کے اوّلین زمانے تک صخرہ میں حضرت ابراہیمؑ کے قدوم میمنت لزوم کے کچھ آثار باقی تھے جن کی مدح میں حضرت ابوطالب نے ’’الامیہ‘‘ کے نام سے ایک قصیدہ بھی کہا تھا جو اب تک مشہور ہے۔

اللہ تعالیٰ کے علاوہ اس کے رسول آنحضرتﷺ نے بھی بار بار حضرت ابراہیم علیہ السّلام کی توصیف فرمائی اور روایت صحیحین کے مطابق آپؐ نے اپنے خطبہ مبارک میں یہ بھی فرمایا کہ جس طرح اللہ تعالیٰ نے حضرت ابراہیم علیہ السّلام کو دنیا میں اپنا خلیل بنا کر بھیجا تھا اور ان کے ذریعہ اہل عالم کو ہدایات دی تھیں اسی طرح اس نے آپ کو بھی اپنا خلیل بنا کر دنیا میں بھیجا ہے اور اہل عالم کو ہدایت دینے کا حکم فرمایا ہے۔

### <u>**جنت میں قصر ابراہیم علیہ السّلام کا ذکر:**</u>

حافظ ابوبکر البزار کہتے ہیں کہ ان سے احمد بن سنان القطان واسطی اور محمد بن موسیٰ القطان نے بیان کیا کہ ان دونوں کو یزید بن ہارون اور حماد بن سلمہ نے سماک، عکرمہ اور ابوہریرہؓ کے حوالے سے آنحضرتﷺ کی یہ حدیث سنائی جس میں آپ نے فرمایا کہ جنت میں حضرت ابراہیم علیہ السّلام کے لیے سالم موتی کا ایک ایسا قصر (اللہ تعالیٰ کے حکم سے) تعمیر کیا گیا ہے جس میں کہیں کوئی جوڑ نہیں ہے اور اللہ تعالیٰ نے اسی قصر میں انہیں رکھنے کا وعدہ فرمایا تھا۔

البزار نے آنحضرتﷺ کی اس حدیث کے بارے میں احمد بن جمیل المروزی، نضر بن شمیل اور حماد بن سلمہ کی زبانی سماک، عکرمہ اور ابوہریرہؓ کے حوالے سے اس سے ملتی جلتی ایک اور روایت بھی پیش کی ہے۔

### <u>**اوصاف ابراہیمؑ کے بارے میں روایات:**</u>

امام احمدؒ فرماتے ہیں کہ ان سے یونس و حجین نے بیان کرتے ہوئے بتایا کہ ان دونوں نے لیث، ابی زبیر اور جابر سے سنا کہ آنحضرتﷺ نے ارشاد فرمایا کہ جب (شبِ معراج) آپ سے انبیاء کا تعارف کرایا گیا تو آپؐ نے حضرت موسیٰ علیہ السّلام کو شکل و شباہت میں شنوءة کے لوگوں کی طرح پایا، حضرت عیسیٰ ابن مریم علیہ السّلام عروہ بن مسعود سے مشابہ تھے اور حضرت ابراہیم علیہ السّلام دحیہ سے مشابہت رکھتے تھے۔

امام احمدؒ نے اس حدیث کی بنیاد پر اس روایت کو منفرد کر کے پیش کیا ہے۔

امام احمدؒ نے اس بارے میں ایک دوسری روایت پیش کرتے ہوئے فرمایا ہے کہ ان سے اسود بن عامر اور اسرائیل نے عثمان لیثی ابن مغیرہ، مجاہد اور ابن عباسؓ کے حوالے سے بیان کیا کہ آنحضرتﷺ نے فرمایا کہ آپؐ نے (شب معراج) عیسٰی بن مریم، موسیٰ اور ابراہیم(علیہم السّلام) کو دیکھا تو عیسٰی بن مریم علیہما السّلام کی رنگت سرخ تھی اور ان کے گیسوان کے سینے تک پہنچے ہوئے تھے جب کہ حضرت موسیٰ علیہ السّلام فربہ اندام تھے۔

لوگوں نے آپؐ سے دریافت کیا: ’’یا رسول اللہ(ﷺ) حضرت ابراہیم علیہ السّلام کیسے تھے؟"۔ آپؐ نے فرمایا: "آپ لوگ مجھے دیکھ کر ان کی شکل و شباہت کا اندازہ لگا لو‘‘۔

امام بخاریؒ سے مروی ہے کہ ان سے بنان بن عمر و نضر اور ابن عون نے مجاہد کے حوالے سے بیان کیا کہ آخرالذکر نے ابن عباسؓ کو کہتے ہوئے سنا کہ لوگوں نے آنحضرتﷺ سے سن کر بیان کیا کہ دجال کی دونوں آنکھوں کے در میان کفر کا نشان (ک۔ ف۔ ر) ثبت ہوگا۔ جب ان سے (ابن عباسؓ سے) کہا گیا کہ آنحضرتﷺ سے کچھ لوگوں نے سنا ہے کہ آپ نے (شب معراج) حضرت ابراہیم علیہ السّلام کو دیکھا تھا تو کیا آپ نے بھی آنحضرتﷺ سے ان کی شکل و شباہت کے بارے میں کچھ سنا ہے؟ اس کے جواب میں ابن عباسؓ نے بتایا کہ جب یہ سوال لوگوں نے آپؐ سے کیا تھا تو آپؐ نے فرمایا تھا کہ ’’تم مجھے دیکھ لو‘‘ جس کا مطلب یہ ہوا کہ آنحضرتﷺ شکل و شباہت میں حضرت ابراہیم علیہ السّلام سے مشابہ تھے۔

امام بخاریؒ نے یہ روایت صحیح بخاری میں ’’کتاب الحج و اللباس‘‘ کے عنوان کے تحت بھی بیان کی ہے جب کہ مسلم نے اسے محمد بن مثنیٰ ابن ابی عدی اور عبداللہ بن عون کے حوالے سے بیان کیا ہے۔

### **حضرت ابراہیم علیہ السّلام کی وفات کا ذکر اور ان کی عمر کے بارے میں مختلف روایات**

ابن جریر نے اپنی کتاب تاریخ میں بیان کیا ہے کہ حضرت ابراہیم علیہ السّلام نمرود بن کنعان کے زمانے میں پیدا ہوئے تھے جو ایران کے ایک زمانہ قدیم کے بادشاہ ضحاک کی طرح ظلم و ستم میں مشہور تھا اور اس نے بابل پر ایک ہزار سال تک حکومت کی تھی۔ 

بعض دوسرے مؤرخین کی روایات کے مطابق نمرود بنی راہب میں سے تھا جن پر حضرت نوح علیہ السّلام نبی کی حیثیت سےمبعوث ہوئے تھے اور یہ کہ نمرود اپنے زمانے میں قریب قریب ساری دنیا پر حکومت کر رہا تھا۔

بعض مؤرخین نے یہ بھی بیان کیا ہے کہ نمرود نے آسمان پر ایک ستارہ طلوع ہوتے دیکھا تھا جو سورج اور چاند سے روشنی میں کچھ ہی کم ہوگا ۔ اس ستارے کو دیکھ کر نمرود پر ہیبت طاری ہوگئی تھی اس نے اپنے زمانے کے بہترین مشہور نجومیوں اور کاہنوں کو طلب کرکے اس ستارے کے بارے میں دریافت کیا تھا تو انہوں نے اسے بتایا تھا کہ وہ ستارہ اس بات کی علامت تھا کہ اس کی رعایا میں ایک لڑکا پیدا ہوگا جو اس کی سلطنت کے زوال کا باعث ہوگا۔ چنانچہ اس نے اس کے سدباب کے لیے یہ طریقہ اختیار کیا تھا کہ اپنی رعایا کے مردوں کو ان کی بیویوں سے خلوت کی ممانعت کردی تھی اور اس کے بعد بھی اگر کسی کے ہاں کسی لڑکے کی ولادت کی اسے خبر ملتی تھی تو وہ اس نومولود لڑکے کو فوراً قتل کرا دیتا تھا۔ تاہم اللہ تعالیٰ نے ابراہیم علیہ السّلام کو جو اسی کے زمانے میں پیدا ہوئے تھے اس کے اس بہیمانہ طرز عمل سے محفوظ رکھا۔

اس روایت میں یہ بھی بیان کیا گیا ہے کہ حضرت ابراہیم علیہ السّلام کو اللہ تعالیٰ نے ایسا حسن و جمال بخشا تھا کہ اس سے قبل کوئی بچہ اس حسن و جمال کے ساتھ پیدا نہیں ہوا تھا۔ پھر صغرسنی ہی میں جیسا کہ پہلے بیان کیا جاچکا ہے، انہوں نے وہ کرشمہ دکھایا کہ اس کی مثال بھی آج تک دنیا میں کوئی دوسرا شخص نہیں دے سکا۔

حضرت ابراہیم علیہ السّلام کی ولادت کے بارے میں مختلف روایات پائی جاتی ہیں، بعض روایات میں ان کی جائے ولادت سوس میں بتائی گئی ہے، بعض میں بتایا گیا ہے کہ انہوں نے بابل میں ولادت پائی تھی اور کچھ روایات میں آپ کی جائے ولادت کوثٰی [1^] بتائی گئی ہے جب کہ ابن عباسؓ کی روایت کے مطابق وہ دمشق کے شرقی علاقے برزہ میں پیدا ہوئے تھے، نمرود انہی کے ہاتھوں ہلاک ہوا تھا، وہاں سے وہ ارض شام میں شہر حران چلے گئے جہاں پہلے حضرت ہاجرہؓ کے بطن سے حضرت اسماعیل علیہ السّلام اور حضرت سارہؓ کے بطن سے ان کے بعد حضرت اسحٰق علیہ السّلام پیدا ہوئے تھے، حضرت سارہؓ حضرت ابراہیم علیہ السّلام کی وفات، سے قبل سر زمین کنعان کے قریہ حبرون میں اس وقت وفات پاگئی تھیں جب ان کی عمر ایک سوستائیس سال تھی۔

---

[1^] معجم البلدان کے مطابق کوثیٰ نام کی بستی تین جگہ پائی جاتی تھی یعنی ایک سواد عراق میں، دوسری سواد بابل میں اور تیسری سواد مکہ میں۔ اس سلسلے میں معجم البلدان کی آخری روایت یہ ہے کہ ابراہیم کی ولادت جس کوثٰی میں ابراہیمؑ نے ولادت پائی تھی وہ ارض بابل میں تھی وہیں آپ کو آگ میں ڈالا گیا تھا اور وہیں انہوں نے وفات پائی۔ (محمود الامام)

---

اہل کتاب کے بیانات کے مطابق حضرت سارہؓ کی وفات پر اللہ تعالیٰ ان پر رحم فرمائے حضرت ابراہیم علیہ السّلام کو بہت رنج ہوا تھا، انہوں نے بنی حیث کے ایک شخص سے جس کا نام عفرون بن صخر بتایا گیا ہے ایک قطعہ اراضی چار سو مثقال میں خریدکر وہاں حضرت سارہؓ کو دفن کیا۔ جہاں ان کی قبر ابھی تک موجود ہے۔ حضرت سارہؓ کی وفات کے بعد حضرت ابراہیم علیہ السّلام نے اپنے بیٹے اسحٰق علیہ السّلام سے بات کی اور ان کی شادی رفقا بنت بتوئیل بن ناحور بن تارخ سے کرکے انہیں وہاں سے ان کے سازو سامان کے ساتھ رخصت کردیا۔ اس کے بعد حضرت ابراہیم علیہ السّلام نے قنطورا سے شادی کی جن کے بعد سے زمران، یقشان، مادان ومدین اور شیاق و شوح پیدا ہوئے لیکن یہ بھی کہا جاتا ہے کہ یہ سب قنطورا کی اولاد نہیں تھے۔

ابن عساکر نے کچھ متقدمین کے علاوہ کچھ دوسرے اہل کتاب کے بیانات کے حوالے سے لکھا ہے کہ حضرت ابراہیم علیہ السّلام کی وفات کے بارے میں روایات اتنی کثرت سے بیان کی گئی ہیں کہ ان کی صداقت و صحت کے بارے میں کچھ نہیں کہا جاسکتا کیونکہ ان کے بارے میں اللہ ہی کو علم ہے۔

اہل کتاب کا بیان ہے کہ حضرت ابراہیم علیہ السّلام نے فجات میں وفات پائی تھی۔ انہوں نے حضرت داؤد اور حضرت سلیمان علیھما السّلام کی وفات کے بارے میں یہی بتایا ہے کہ انہوں نے بھی وہیں وفات پائی تھی جب کہ کچھ دوسروں کو اس سے اختلاف ہے۔

یہ بھی کہا جاتا ہے کہ حضرت ابراہیم نے حبرون حیثی میں وفات پائی تھی اور انہیں عفرون بن صخر کے اس قطعہ زمین میں دفن کیا گیا تھا جہاں ان کی بیوی حضرت سارہؓ مدفون تھیں نیز یہ کہ ان کے دونوں بیٹے اسماعیل و اسحٰق علیہ السّلام ان کی تجہیز و تکفین اور تدفین میں شریک تھے۔

حضرت ابراہیم علیہ السّلام کی ختنہ کے بارے میں مختلف روایات ہیں۔ کسی میں بتایا گیا ہے کہ انہوں نے جوانی ہی میں ختنہ کرا لی تھیں جب کہ اکثر روایات میں بیان کیا گیا ہے کہ ان کی ختنہ سو سال کی عمر کے بعد ہوئی تھی۔ واللہ اعلم

مالک یحییٰ بن سعید اور سعید بن مسیّب کے حوالے سے بیان کرتے ہیں کہ حضرت ابراہیم علیہ السّلام دنیا میں پہلے شخص تھے جنہوں نے مہمانداری کی ابتدا کی، ختنوں کی بنیاد رکھی۔ پانی پلانے کی رسم کا قصہ بیان کیا اور حضرت نوح علیہ السّلام کے بعد قابل ذکر طویل عمر پائی اور اس کے بعد حیرت سے اپنے پروردگار سے عرض کیا کہ ’’یا رب یہ کیا ہے‘‘؟ جواب ملا: ’’وقار‘‘ یہ جواب سن کر پھر عرض کیا: ’’اگر یہ وقار ہے تو اس میں اضافہ فرما اور اس کے علاوہ اور (دوسری باتوں میں) وقار عطا فرما‘‘۔

حضرت ابراہیم علیہ السّلام ہی دنیا کے وہ پہلے شخص تھے جنہوں نے ہرچیز کی ایک حد متعین کی اس میں توازن قائم کیا اور اس کی تلقین بھی کی نیز انہی نے دنیا میں لباس کے طور پر چوغہ اور دستار استعمال کیے۔

حضرت ابراہیم علیہ السّلام کی قبر اور ان کے بیٹے اسحٰقؑ اور اسحٰقؑ کے بیٹے یعقوبؑ کی قبریں بھی شہر حبرون کے اسی احاطے میں ہیں جو سلیمان بن داؤد (علیہ السّلام) نے وہاں بنوایا تھا۔ خود شہر حبرون اب شہر خلیل کے نام سے مشہور ہے۔

یہ بات اُمت بعد اُمت، نسلاً بعد نسل زمانہ بنی اسرائیل سے ہمارے زمانے تک مسلسل چلی آتی ہے کہ حضرت ابراہیم علیہ السّلام کی قبر حبرون کے اسی احاطے میں ہے جس کا ذکر ہم سطور بالا میں کرچکے ہیں اور اب محقق ہوچکی ہے۔ ویسے بھی اس احاطے بلکہ اس کے قرب و جوار میں بھی لوگ اب تک زراعت کےلیے ہل چلاتے ڈرتے ہیں کہ شاید کہیں وہاں حضرت ابراہیم علیہ السّلام یا ان کی اولاد میں سے کسی کی قبر ہو۔

ابن عساکر نے وہب بن منبہ کے حوالے سے بیان کیا ہے کہ حبرون میں مذکورہ بالا شکستہ احاطے کے قرب و جوار میں ایک سنگی کتبہ پایا گیا ہے جس پر درج ذیل عربی اشعار کندہ ہیں: ترجمہ اشعار:

| الہٰی! کون نادان سمجھ سکتا | کہ وہ وقت معین  پر نہیں  مرے  گا؟     |
|:--------------------------:|:-------------------------------------:|
| **جب اس کی موت آئے گی**    | **تو کسی حیلے سے نہیں ٹلے گی**        |
| **آخری شخص کیسے بچے گا**   | **جب اس سے پہلے لوگ مر چکے ہیں**      |
| **کسی شخص کےساتھ قبر میں** | **اس کے اعمال کے سوا کچھ نہ جائے گا** |

### **<u>اولادِ ابراہیم علیہ السّلام کا تذکرہ:</u>**

حضرت ابراہیم علیہ السّلام کی اولاد میں سب سے پہلے ان کی دوسری بیوی حضرت ہاجرہؓ قبطیہ مصریہ کے بطن سے حضرت اسماعیل علیہ السّلام پیدا ہوئے۔ پھر ان کی پہلی بیوی حضرت سارہؓ کے بطن سے جو ان کی چچا زاد بہن تھیں حضرت اسحٰق علیہ السّلام پیدا ہوئے۔ اس کے بعد حضرت ابراہیم علیہ السّلام نے قنطورا بنت یقطن کنعانیہ سے شادی کی جن کے بطن سے ان کی چھ اولادیں مدین، زمران، سرج، یقشان، نشق اور ایک اور بیٹا پیدا ہوا جس کا نام اب تک معلوم نہیں ہوسکا۔

قنطورا کے بعد حضرت ابراہیم علیہ السّلام نے حجون بنت امین سے عقد کیا جن کے بطن سے ان کے پانچ لڑکے کیسان، سورج، امیم، لوطان اور نافس پیدا ہوئے۔

یہ روایت ابوالقاسم سہیلی نے اپنی کتاب ’’التعریف و الاعلام‘‘ میں بیان کی ہے۔

حضرت ابراہیم علیہ السّلام کی زندگی کے اہم واقعات میں لوط علیہ السّلام کا قصہ ہے جو ان کے چچا زاد بھائی تھے اور جنہیں اللہ تعالیٰ نے ان کی قوم کی ہدایت کےلیے بحیثیت نبی مبعوث فرمایا تھا، لیکن ان کی قوم اپنے قبیح اعمال سے باز نہ آئی۔ ان کی قوم لواطت یعنی امرد پرستی کے علاوہ لوٹ مار، قتل و غارت گری اور ر ہزنی میں مبتلا رہی، انہی کی قوم میں ایک عورت فاحشہ بھی نکلی حالانکہ اس سے قبل (غالباً) دنیا میں کوئی روایتی بیوی کے علاوہ کسی دوسری عورت کے پاس حرام کاری کی نیت سے نہیں گیا تھا۔ چنانچہ، جیسا کہ پہلے بیان کیا جاچکا ہے، اس پر عذابِ الہٰی نازل ہوا اور وہ قوم اپنے کیفرکردار کو پہنچی۔ تاہم اللہ تعالیٰ نے حضرت لوط علیہ السّلام اور ان کی بد خصلت بیوی کے سوا ان کے دوسرے اہل خانہ کو جیسا کہ سورۃ اعراف سے ظاہر ہوتا ہے اس عذاب سے محفوظ رکھا:

**<span class="quranic-text">(فَاَنْجَيْنَاهُ وَاَهْلَهٗ اِلَّا امْرَأَتَهٗ كَانَتْ مِنَ الْغَابِرِيْنَo وَاَمْطَرْنَا عَلَيْهِمْ مَّطَرًا فَانْظُرْ كَيْفَ كَانَ عَاقِبَةُ الْمُجْرِمِيْن)</span>**

اللہ تعالیٰ نے قوم لوط علیہ السّلام کا ذکر ان کے کرتوتوں کا حال اور ان پر عذاب الہٰی کی کیفیات کو سورہ ہود وغیرہ میں بھی بیان فرمایا ہے تاکہ دوسری اقوام اس سے عبرت پکڑیں مثلا:(**<span class="quranic-text">وَمَا هِیَ مِنَ الظَّالِمِيْنَ بِبَعِيْدٍ</span>**) اور فرمایا:
(**<span class="quranic-text">وَلَقَدْ تَّرَکَنَاھَا آيَةً بَيِّنَةً لِّقَوْمٍ يَّعْقِلُوْنَ</span>**)

## مدین میں قوم شعیب علیہ السّلام کا قصہ

اللہ تعالی نے سورۃ اعراف میں قصہ قوم لوط کے بعد قوم مدین اور اس پر اس کے بھائی بند حضرت شعیب علیہ السّلام کی بعثت کاقصہ یوں بیان فرمایا ہے:

’’اور مدین کی طرف ان کے بھائی شعیبؑ کو بھیجا (تو) انہوں نے کہا کہ اے قوم خدا ہی کی عبادت کرو اس کے سوا کوئی معبود نہیں۔ تمہارے پاس تمہارے پروردگار کی طرف سے نشانی آچکی ہے تو تم ماپ اور تول پوری کیا کرو اور لوگوں کو چیزیں کم نہ دیا کرو اور زمین میں اصلاح کے بعد خرابی نہ کرو۔ اگر تم صاحب ایمان ہو تو سمجھ لو کہ یہ بات تمہارے حق میں بہتر ہے۔ اور ہر رستے پر مت بیٹھا کرو کہ جو شخص خدا پر ایمان لاتا ہے اسے تم ڈراتے اور راہِ خدا سے روکتے اور اس میں کجی ڈھونڈتے ہو۔ اور اس وقت کو یاد کرو۔ جب تم تھوڑے سے تھے تو تم کو خدا نے جماعت کثیر بنادیا۔ اور دیکھ لو کہ خرابی کرنے والوں کا انجام کیسا ہوا۔ اور اگر تم میں سے ایک جماعت میری رسالت پر ایمان لے آئی ہے اور ایک جماعت ایمان نہیں لائی تو صبر کیے رہو یہاں تک کہ خدا ہمارے تمہارے درمیان فیصلہ کردے۔ اور وہ سب سے بہتر فیصلہ کرنے والا ہے (تو) ان کی قوم میں جو لوگ سردار اور بڑے آدمی تھے وہ کہنے لگے کہ شعیب (یا تو) ہم تم کو اور جو تمہارے ساتھ ایمان لائے ہیں ان کو اپنے شہر سے نکال دیں گے۔ یا تم ہمارے مذہب میں آجاؤ۔ انہوں نے کہا خواہ ہم تمہارے دین سے بیزار ہی ہوں (تو بھی) اگر ہم اس کے بعد کہ خدا ہمیں اس سے نجات بخش چکا ہے تمہارے مذہب میں لوٹ جائیں تو بے شک ہم نے خدا پر جھوٹ افترا باندھا۔ اور ہمیں شایان نہیں کہ ہم اس میں لوٹ جائیں ہاں خدا جو ہمارا پروردگار ہے وہ چاہے تو (ہم مجبور ہیں) ہمارے پروردگار کا علم ہر چیز پر احاطہ کیے ہوئے ہے۔ ہمارا خدا ہی پر بھروسہ ہے۔ اے پروردگار ہم میں اور ہماری قوم میں انصاف کے ساتھ فیصلہ کردے اور تو سب سے بہتر فیصلہ کرنے والا ہے اور ان کی قوم میں سے سردار لوگ جو کافر تھے کہنے لگے کہ (بھائیو) اگر تم نے شعیبؑ کی پیروی کی تو بے شک تم خسارے میں پڑگئے، تو ان کو بھونچال نے آ پکڑا اور وہ اپنے گھروں میں اوندھے پڑے رہ گئے، (یہ لوگ) جنہوں نے شعیبؑ کی تکذیب کی تھی ایسے برباد ہوئے کہ وہ گویا ان میں کبھی آباد ہی نہیں ہوئے تھے (غرض) جنہوں نے شعیب کو جھٹلایا وہ خسارے میں پڑگئے۔ تو شعیبؑ ان میں سے نکل آئے اور کہا کہ بھائیو میں نے تم کو اپنے پروردگار کے پیغام پہنچا دیئے ہیں اور تمہاری خیر خواہی کی تھی تو میں کافروں پر (عذاب نازل ہونے سے رنج و غم کیوں کروں)‘‘۔ (۸۵:۷-۹۳)

اللہ تعالیٰ نے سورہ ہود سورہ حجر اور سورۂ شعراء میں بھی قوم لوط علیہ السّلام کے ذکر کے بعد یہی قصہ بیان فرمایا ہے۔ اہل مدین عرب تھے جو قریہ مدین میں جو اطرافِ شام میں علاقہ معان سے قریب اور سرحد حجاز سے ملے ہوئے بحیرہ قوم لوط علیہ السّلام کے بھی قریب تھا رہتے تھے اور اس کے بعد بھی کچھ عرصے تک وہاں مقیم رہے۔ مدین کی بستی اس قبیلے مدین کے نام سے مشہور ہوئی جو وہاں آباد تھا۔

حضرت شعیب علیہ السّلام کے نسب کے بارے میں مختلف روایات ہیں۔ کسی میں انہیں بنی مدین بن مدیان بن ابراہیم بتایا گیا ہے اور کسی میں انہیں ابن مکیل بن یشجن بتایا گیا ہے۔

ابن اسحاق کہتے ہیں کہ سریانی زبان میں انہیں نبزون کے نام سے پکارا جاتا تھا، لیکن یہ روایت محل نظر ہے۔

بہرکیف بعض دوسری روایات میں ان کا نسب نامہ ’’شعیب بن یسخر بن لادی بن یعقوب‘‘ بیان کیا گیا ہے جب کہ کچھ روایات میں ’’شعیب بن نویب بن عیقا بن مدین بن ابراہیمؑ‘‘ بھی پایا جاتا ہے۔

ابن اسحٰق سے مروی ہے کہ آنحضرتﷺ نے ایک دفعہ حضرت شعیب علیہ السّلام کا ذکر فرماتے ہوئے انہیں ’’خطیب الانبیاء‘‘ فرمایا تھا۔

حافظ ابن عساکر نے اپنی کتاب میں ابن عباسؓ کے حوالے سے لکھا ہے کہ شعیب، یوسف علیہ السّلام کے بعد ہوئے تھے۔ وہب بن منبہ سے مروی ہے کہ شعیب علیہ السّلام کی وفات مکے میں ہوئی اس وقت ان کے ساتھ دوسرے مومنین بھی تھے، حضرت شعیب علیہ السّلام اور ان کے ساتھ مومنین کی قبور بقول وہب بن منبہ خانہ کعبہ کے غربی حصے میں دارالندوہ اور داربنی سہم کےدرمیان واقع ہیں۔
