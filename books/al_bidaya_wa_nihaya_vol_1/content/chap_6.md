# باب ۶

## ذکر تخلیق جنات وقصہ شیطان

اللہ تعالیٰ کا ارشاد ہے: 
(**خَلَقَ الْاِنْسَانَ مِنْ صَلْصَالٍ کَالْفَخَّارِ وَخَلَقَ الْجَآنَّ مِنْ مَّارِجٍ مِّنْ نَّارٍ فَبِأَیِّ آلَآءِ رَبِّکُمَا تُکَذِّبَانِ**)
ایک دوسری جگہ ارشاد ہوا:
(**وَلَقَدْ خَلَقْنَا الْاِنْسَانَ مِنْ صَلْصٰلٍ مِّنْ حَمَأَ مَّسْنُوْنٍo وَالْجَآنَّ خَلَقْنَاہُ مِنْ قَبْلُ مِنْ نَّارِ السَّمُوْمِ**)
مندرجہ بالا پہلی آیت میں الفاظ ”من مارج“ کے بارے میں ابن عباس، عکرمہ، مجاہد حسن (بصری) اور متعدد دیگرعلمائے دین کہتے ہیں کہ اس سے مراد بھڑکتی ہوئی آگ ہے جب کہ ایک دوسری روایت میں اسے خالص آگ بتایا گیا ہے۔

ہم نے تخلیق ملائکہ اور ان کے اوصاف کے ضمن میں اس سے قبل زہری کے توسط اور عروہ اور حضرت عائشہؓ کے حوالے سے حدیث نبویؐ درج کی ہے جس میں آپ نے ارشاد فرمایا کہ ”ملائکہ نورسے، جنات آگ سے اور حضرت آدم علیہ السلام اس طرح پیدا کیےگئے جیساکہ تمہیں پہلے بتایا جاچکا ہے“۔ یہ حدیث مسلمؒ سے مروی ہے۔

اکثر علمائے تفسیر کا بیان ہے کہ جنات آدم علیہ السلام سے پہلے پیدا کیےگئے تھے جب کہ ان سے یعنی جنات سے قبل زمین پر حنون و بنون (شریر ارواح اور بلاؤں) نے ڈیرا ڈال رکھا تھا۔ چنانچہ اللہ تعالیٰ نے ان پر جنات کو مسلط کردیا جنہوں نے ان حنون و بنون کوختم کردیا اور ان کی جگہ زمین پر خود اپنی بستیاں بسالیں۔ 

السدی نے اپنی تفسیر میں ابی مالک، ابی صالح، مرہ، ابن مسعودؓ اور رسول اللہﷺ کے دوسرے صحابیوں کے حوالے سے لکھا ہے کہ جب اللہ تعالیٰ اپنے حسب منشاء تخلیق کائنات سے فارغ ہوئے اور عرش پر میزان قائم فرماچکے تو ابلیس کو فرشتگان آسمان دنیا کا سربراہ بنا دیا۔ وہ ملائکہ کے اس قبیلے سے تھا جسے جن کہا جاتا تھا۔ ان کا نام جن اس لیے رکھا گیا تھا کہ وہ جنت کے خازن تھے اور ابلیس بھی دوسرے فرشتوں کے ساتھ ان میں شامل تھا لیکن اس کے دل میں اس (باطل) خیال نے جڑ پکڑلی کہ وہ جنت میں تمام فرشتوں کا سرگروہ بنادیا گیا ہے۔

ضحاک ابن عباسؓ کے حوالے سے بیان کرتے ہیں کہ جب جنات زمین پر فساد پھیلانے اور باہم قتل و غارت کرنےلگے تو اللہ تعالیٰ نے کچھ دوسرے فرشتوں کی معیت میں ابلیس کو وہاں بھیجا اور ان سب نے ان مفسد اور زمین پر ہلاکت خیزیوں میں لموث جنات کو سمندری جزیروں کی طرف ماربھگایا۔

 محمد بن اسحٰق خلاد، عطا، طاؤس اور ابن عباسؓ کے حوالے سے کہتے ہیں کہ اللہ تعالیٰ کی حکم عدولی اور یوں معصیت کے اس ارتکاب سے قبل ابلیس کا نام عزازیل تھا۔ وہ اس وقت ان زمین پر رہنے والے فرشتوں میں جنہیں جن کہا جاتا تھا بلحاظ اجتہاد، قوت اور علم ممتاز تھا۔

ابن ابی حاتم سعید بن جبیر کے حوالے سے روایت کرتے ہیں کہ اس (ابلیس) کا نام پہلے عزازیل تھا اور وہ چار پرداربازو رکھنے والے فرشتوں میں اشرف سمجھا جاتا تھا۔ ابن حاتم نے اپنی اس روایت کا مزید استناد حجاج، ابن جریج اور ابن عباسؓ سے کرتے ہوئے ابن عباسؓ سے زبانی بتایا ہے کہ ابلیس اشرف الملائکہ اور اپنے قبیلے کی عظیم ترین شخصیت تھا۔ اسی لیے وہ فرشتوں کا خازن تھا اور آسمان اوّل کی سلطنت اس کے حوالے کی گئی تھی بلکہ زمین کی سلطنت بھی اس کے سپرد تھی اور وہ ’’سلطان الارض‘‘ کہلاتا تھا۔

توامہ کے غلام صالح ابن عباسؓ کے حوالے سے کہتے ہیں کہ ابلیس ہی ارض و سما کے مابین وسوسوں کی بنیاد بنا۔ یہ اصلاً ابن جریر کی روایت ہے جب کہ قتادہ سعید بن مسیّب کے حوالے سے کہتے ہیں کہ ابلیس پہلے آسمان دنیا میں رئیس الملائکہ تھا۔
حسن بصریؒ فرماتے ہیں کہ ابلیس کے علاوہ فرشتوں میں کوئی ”طرفۃالعین“ نہیں ہے کیونکہ وہ ”اصل الجن“ ہے جیسے حضرت آدم علیہ السلام اصل البشر ہیں۔

شہر ابن حوشب کہتے ہیں کہ فرشتے ابلیس سے دور دور رہتے اور اسے بھی اپنے آپ سے دور دور رکھتے تھے لیکن بعض فرشتوں ہی نے اسے کچھ ایسے اسرار بتادئیے کہ وہ ان کی وجہ سے زمین سے آسمان پر چلا گیا۔ یہ بھی ابن جریر کی روایت ہے۔ 

ایسی متعدد روایات ملتی ہیں جن میں بتایا گیا ہے کہ تخلیق آدم سے قبل ابلیس سلطان الارض تھا لیکن جب اللہ تعالیٰ نے آدم علیہ السلام کی تخلیق کا ارادہ فرمایا اور ان کو زمین پر اپنا خلیفہ بنانے کا ارادہ ظاہر فرمایا تاکہ ان کی اولاد زمین پرآباد ہو تو ابلیس نے جس کا  نام پہلے عزازیل تھا اللہ تعالیٰ کے سامنے اس خدشے کا اظہار کیا کہ آدم کے نائب السلطنت ہوجانے کے بعد وہ اور ان کی اولاد اسے اور اس کی ذریت کو ہلاک کرکے اس کی زمین پر تمام ملکیت چھین لےگی جب کہ وہ اللہ تعالیٰ کا سب سے زیادہ عبادت گزار ہے۔ اور اسے فرشتوں تک پر فوقیت حاصل ہے۔ تاہم جب اللہ تعالیٰ نے آدم علیہ السلام کا پتلا بناکر اس میں اپنی روح پھونک دی اور فرشتوں کو حکم دیا کہ وہ آدم علیہ السلام کو سجدہ کریں تو عزازیل حد درجہ حسد میں مبتلا ہوگیا اور آدم کو سجدہ کرنے سے انکار کردیا۔ چونکہ اس کی تخلیق آگ سے ہوئی تھی وہ اپنی اصل یعنی سرکش ہوگیا۔ لہٰذا اس وقت تک اس نے اللہ تعالیٰ کی جتنی عبادت کی تھی وہ اس کی حکم عدولی کی وجہ سے بےکار گئی اور وہ طوق لعنت میں یہ کہہ کر کہ میں آدمؑ  سے افضل ہوں کیونکہ اس کی تخلیق مٹی سے اور میری آگ سے ہوئی ہے گرفتار ہوگیا اور اس سے قبل اسے فرشتوں پر سے جو مشابہت تھی بلکہ ان پر جو مرتبت حاصل تھی وہ آناً فاناً سلب کرلی گئی۔ ظاہر ہے کہ اس کی سب سے بڑی وجہ اس کا تکبر اور اپنے رب کی نافرمانی تھی نیز اس کی پیدائش چونکہ آگ سے ہوئی تھی اس لیے اس کی سرشت میں سرکشی شامل تھی جیسا کہ اللہ تعالیٰ خود قرآن شریف میں ارشاد فرماتا ہے کہ جب اس نے فرشتوں کو حکم دیا کہ وہ آدم علیہ السلام کو سجدہ کریں:
(**فَسَجَدَ الْمَلَآئِکَۃِ کُلُّھُمْ اَجْمَعُوْنَ اِلَّا اِبْلِیْسَ اِسْتَکْبَرَ وَکَانَ مِنَ الْکَافِرِیْنَ**)
اور ایک دوسری جگہ ارشاد ہوا:
**(وَاِذْ قُلْنَا لِلْمَلَآئِکَۃِ اسْجُدُوْا لِآدَمَ فَسَجَدُوْا اِلَّا اِبْلِیْسَ کَانَ مِنَ الْجِنِّ فَفَسَقَ عَنْ اَمْرِ رَبِّہٖ اَفَتَتَّخِذُوْنَہٗ وَذُرِّیَّتَہٗ اَوْلِیَآءَ مِنْ دُونِیْ وَھُمْ لَکُمْ عَدُوٌّ بِئْسَ لِلظَّالِمِیْنَ بَدَلًا)**

ان آیات مقدسہ سے صاف ظاہر ہے کہ اللہ تعالیٰ جل شانہ نے عزازیل (شیطان) کو دوسرے تمام فرشتوں سمیت حکم دیا کہ وہ آدم علیہ السلام کو سجدہ کریں۔ چنانچہ شیطان کے علاوہ جملہ ملائکہ نے آدم کو سجدہ کیا لیکن اس نے تکبر کیا اور آدم کو سجدے سے انکار کیا اور اس طرح ارتکاب کفر کیا نیز یہ کہ اس کے اس انکار کی وجہ اس کی آگ سے تخلیق اور قوم جنات سے ہونا تھا۔ دوسری آیہ شریفہ میں اللہ تعالیٰ اہل ایمان سے دریافت فرماتے ہیں کہ آیا وہ اسے (اللہ تعالیٰ کو) شیطان اور اس کی ذریت کی پیروی کریں گئے؟ جب کہ وہ بنی آدم کی دشمنی ہیں سب سے آگے ہے اور یہ بھی فرمایا کہ ظالموں کا انجام برا ہوتا ہے یعنی اگر بنی آدم شیطان کی پیروی کریں گے تو ان کا انجام بھی برا ہوگا۔ (توضیح از مترجم)[1^]

انہی وجوہ کی بناء پر ابلیس یا شیطان کو جو پہلے عزازیل کہلاتا تھا۔ اور اسے ملائکہ میں بھی ایک امتیازی حیثیت حاصل تھی ملاء اعلیٰ سے پستی میں گرایا گیا، وہاں کی سکونت اس کےلیے دائمی طور پر حرام قرار دی گئی، زمین کو ہمیشہ کے لیے اس کا مستقر بنایا گیا، اسے اور اس کی ذریت کے علاوہ خود اس کی قوم اور بنی آدم میں سے ان افراد کو جو اس کی اور اس کی ذریت کی پیروی کریں گے بطور سزا آتش دوزخ کا مستحق ٹھہرایا گیا جس سے انہیں خبردار بھی کردیا گیا۔ البتہ وہ جن ہوں یا انسان ان میں سے جو بھی صرف اللہ اور اس کے رسولﷺ کی اطاعت کریں گے انہیں جزائے خیر کی بشارت دی گئی۔ جیسا کہ درج ذیل آیہ شریفہ سے واضح ہے۔ ارشاد ہوا:
(**اَرَأَیْتَکَ ھَذَا الَّذِیْ کَرَّمْتَ عَلَیَّ لَئِنْ اَخَّرْتَنِ اِلٰی یَوْمِ الْقِیَامَۃِ لَاَحْتَنِکَنَّ ذُرِّیَّتَہٗ اِلَّا قَلِیْلًا**)
اور فرمایا:
(**قَالَ اذْھَبْ فَمَنْ تَبِعَکَ مِنْھُمْ فَاِنَّ جَھَنَّمَ جَزَآؤُکُمْ جَزَاءً مَّوْفُوْرًا وَاسْتَفْزِزْ مَنِ اسْتَطَعْتَ مِنْھُمْ وَاَجْلِبْ عَلَیْھِمُ بِخَیْلِکَ وَرَجِلِکَ وَ شَارِکَھُمْ فِی الْاَمْوَالِ وَالْاَوْلَادِ وَعِدْھُمْ وَمَا یَعِدُھُمُ الشَّیْطَانُ اِلَّاغُرُورًاo اِنَّ عِبَادِی لَیْسَ لَکَ عَلَیْھِمْ سُلْطَانٌ وَّ کَفٰی بِرَبِّکَ وَکِیلًا**)

اس قصے کا مزید تفصیلی ذکر ہم تخلیق آدم علیہ السلام کے ذکر کے موقع پر ان شاءاللہ عنقریب کریں گے۔ یہاں ہمارا مقصد صرف یہ واضح کرنا تھا کہ جنات کی تخلیق آگ سے ہوئی ہے اور وہ بھی بنی آدم کی طرح کھاتے پیتے ہیں اور ان کا سلسلہ توالد و تناسل بھی انہی کی طرح چلتا ہے نیز کہ ان میں بھی مومن و کافر دونوں موجود ہیں۔ جیسا کہ سورۃ جن کی درج ذیل آیات قرآنی سے ثابت ہے:

---

[1^]چونکہ مؤلف نے حسبِ معمول ان آیات شریفہ کی وضاحت نہیں کی اس لیے یہاں ان کی وضاحت کروں گا حالانکہ آیاتِ قرآنی کی تفسیر مترجم کا منصب نہیں۔ (شادانی)

---

(۱) (**وَاِذْ صَرَفْنَا اِلَیْکَ نَفَرًا مِّنَ الْجِنِّ یَسْتَمِعُوْنَ الْقُرْآنَ فَلَمَّا حَضَرُوْہُ قَالُوْا أَنْصِتُوا فَلَمَّا قُضِیَ وَلَّوْا اِلیٰ قَوْمِھِمْ مُّنْذِرِیْنَo قَالُوْا یَاقَوْمَنَا اِنَّا سَمِعْنَا کِتَابًا اُنْزِلَ مِنْ بَعْدِ مُوسیٰ مُصَدِّقًا لِّمَا بَیْنَ یَدَیْہِ یَھْدِیْ اِلَی الْحَقِّ وَاِلیٰ طَرِیقٍ مُّسْتَقِیْمٍ یَاقَوْمَنَا اَجِیْبُوْا دَاعِیَ اللہِ وَ آمِنُوْا بِہٖ یَغْفِرْلَکُمْ مِّنْ ذُنُوْبِکُمْ وَ یُجِرْکُمْ مِّنْ عَذَابٍ اَلِیْمo وَمَنْ لَّایُجِبْ دَاعِیَ اللَّہِ فَلَیْسَ بِمُعْجِزٍ فِی الْاَرْضِ وَ لَیْسَ لَہٗ مِنْ دُونِہٖ اَوْلِیَآءِ اُولٰئِکَ فِی ضَلَالٍ مُّبِیْن**)
(۲) (**قُلْ اُوْحِیَ اِلَیَّ أَنَّہُ اسْتَمَعَ نَفَرٌ مِّنَ الْجِنِّ فَقَالُوا إِنَّا سَمِعْنَا قُرْآنًا عَجَبًا یَّھْدِی اِلَی الرُّشْدِ فَاٰمَنَّا بِہٖ وَلَنْ نُّشْرِکَ بِرَبِّنَا اَحَدًاo وَاَنَّہٗ تَعَالیٰ جَدُّ رَبِّنَا مَا اتَّخَذَ صَاحِبَۃً وَّلَا وَلَدًاo وَاَنَّہٗ کَانَ یَقُوْلُ سَفِیْھُنَا عَلَی اللہِ شَطَطًاo وَأَنَّا ظَنَنَّا أَن لَّنْ تَقُوْلَ الإنْسُ وَالْجِنُّ عَلَی اللہِ کَذِبًاo وَأَنَّہُ کَانَ رِجَالٌ مِّنَ الْاِنْسِ یَعُوْذُوْنَ بِرِجَالٍ مِّنَ الْجِنِّ فَزَادُوْھُمْ رَھَقًاo وَاَنَّھُمْ ظَنُّوْا کَمَا ظَنَنْتُمْ أَنْ لَّنْ یَّبْعَثَ اللہُ اَحَدًاo وَأَنَّا لَمَسْنَا السَّمَآءَ فَوَجَدْنَاھَا مُلِأَتْ حَرَسًا شَدِیْدًا وَّشُھُبًاo وَأَنَّا کُنَّا نَقْعُدُ مِنْھَا مَقَاعِدَ لِلسَّمْعِ فَمَنْ یَّسْتَمِعِ الآنَ یَجِدُلَہٗ شِھَابًا رَّصَدًاo وَأَنَّا لَا نَدْرِیْ اَشَرٌّ اُرِیْدَ بِمَنْ فِی الْاَرْضِ أَمْ أَرَادَ بِھِمْ رَبُّھُمْ رَشَدًاo وَأَنَّا مِنَّا الصَّالِحُوْنَ وَمِنَّا دُوْنَ ذَالِکَ کُنَّا طَرَائِقَ قِدَدًاo وَأَنَّا ظَنَنَّا اَنْ لَّنْ نُعْجِزَ اللہَ فِی الْاَرْضِ وَلَنْ نُّعْجِزَہٗ ھَرَبًاo وَأَنَّا لَمَّا سَمِعْنَا الْھُدٰی آمَنَّا بِہٖ فَمَنْ یُّوْمِنُ بِرَبِّہٖ فَلَا یَخَافُ بَخْسًا وَّلَا رَھَقًاo وَأَنَّا مِنَّا الْمُسْلِمُوْنَ وَمِنَّا الْقَاسِطُوْنَo فمَنْ اَسْلَمَ فَاَوْلٰئِکَ تَحَرَّوْ رَشَدًاo وَاَمَّا الْقَاسِطُوْنَ فَکَانُوْا لِجَھَنَّمَ حَطَبًاo وَّاَنْ لَّوِ اسْتَقَامُوْا عَلَی الطَّرِیقَۃِ لَاَسْقَیْنَاھُمْ مَّآءً غَدَقًا لِنَفْتِنَھُمْ فِیہِo وَمَنْ یُّعْرِضْ عَنْ ذِکْرِ رَبِّہٖ یَسْلُکْہُ عَذَابًا صَعَدًا**)

ہم نے اس سورت کی تفسیر اور جنات کا یہ تمام قصہ سورہ احقاف کی تفسیر کے آخر میں پیش کیا ہے۔ اور اس سلسلے کی جملہ متعلقہ احادیث بھی وہیں پیش کی ہیں۔ ویسے نصیبین اور بصرے کے بعض جنات کا ذکر کچھ کتابوں میں بھی پایا جاتا ہے کہ وہ مکے میں آنحضرتﷺ کے ہمراہ کچھ دور چلے، پھر جہاں آپؐ نے ایک درخت کے نیچے اپنے اصحاب کے ساتھ نماز ادا کی تو وہ وہاں ٹھہرکر آپ کی زبان مبارک سے قرآن کی تلاوت سنتے رہے۔ اس کےعلاوہ کچھ کتابوں میں یہ ذکر بھی کیا گیا ہے کہ ایک بار خود آنحضرتﷺ کی ان کی ایک جماعت سے ملاقات ہوئی جس کے دوران میں انہوں نے آپ سے قرآن کی رو سے بعض اوامر و نواہی کے بارے میں سوالات کیے اور آپ نے ان کے جوابات انہیں دیئے نیز یہ کہ آپ نے انہیں ہڈیوں اور جانوروں کے چارے میں جو لید پائی جاتی ہے اس سے استنجا کرنے سے منع فرمایا کیونکہ ہڈیوں پر خدا کا نام لکھا ہوتا ہے جن پر کچھ نہ کچھ گوشت بھی ہوتا ہے اور چارہ جانور کھاتے ہیں۔ وہ ان کے جن بھائیوں کی خوراک بھی ہوتے ہیں۔ آپؐ نے انہیں سوراخ میں پیشاب کرنے سے بھی منع فرمایا کیونکہ اس میں (اکثر) ان کے جن بھائیوں کی رہائش ہوتی ہے۔ آپؐ نے انہیں سورہ رحمٰن بھی سنائی جس میں باربار (**فَبِأَیِّ آلَآءِ رَبِّکُمَا تُکَذِّبَانِ**) آتا ہے۔ اسے سن کر انہوں نے کہا الحمدللہ خدا کی نشانیوں میں سے کوئی ایسی چیز نہیں جس کی وہ تکذیب کرتے ہوں لیکن یہی سورت جب آپؐ نے انسانوں کی ایک جماعت کو سنائی اور اس میں باربار وہی آیہ شریفہ یعنی (**فَبِأَیِّ آلَآءِ رَبِّکُمَا تُکَذِّبَانِ**) آیا تو اسے سن کر وہ لوگ خاموش رہے۔ یہ دیکھ کر آپؐ نے فرمایا کہ ”تم سے جن ہی بہتر ہیں جنہوں نے اس کلام خداوندی کی نہ صرف یہ کہ تردید نہیں کی بلکہ انہوں نے یہ کہا کہ ’’الحمدللہ اللہ تعالیٰ کی کوئی ایسی نشانی نہیں جس کی وہ تکذیب کرتے ہوں“۔ اس حدیث کو ترمذی نے روایت کیا ہے۔ 

چونکہ جنات کے ایمان لانے کا کوئی حتمی تاریخی ثبوت موجود نہیں ہے اس لیے اس بارے میں علمائے دین میں باہمی اختلاف پایا جاتا ہے کہ آیا وہ جنت میں جائیں گے یا محض اللہ تعالیٰ اور اس کے رسولﷺ کی اطاعت کی وجہ سے آتش دوزخ  کے عذاب سے نجات پائیں گے۔

بہرکیف اس بارے میں دو صحیح اقوال یہ ہیں کہ بربنائے فیض قرآنی اور اللہ تعالیٰ جل شانہٗ کے اس عمومی ارشاد کے مطابق کہ **(وَلِمَنْ خَافَ مَقَامَ رَبِّہٖ جَنَّتَانِ)** یعنی اپنے رب کے مقام حاکمیت کو سمجھنے اور اس سے ڈرنے والے سب کے سب جنت میں جائیں گئے، ایسے جنات کا بھی جنت میں جانا یقینی ہے۔ واللہ اعلم

بخاریؒ فرماتے ہیں کہ ان سے قتیبہ نے مالک، عبدالرحمٰن بن عبداللہ بن عبدالرحمٰن بن ابی صعصعہ اور ان کے والد کے حوالے سے بیان کیا کہ رسول اللہﷺ نے ابی سعیدالخدری سے فرمایا کہ آپؐ نے انہیں جنگل میں بکریوں کی گلہ بانی کرتے ملاحظہ فرمایا ہے تاہم اگر انہوں (ابی سعید) نے وہاں جن و انس میں سے کسی مؤذن کی آواز اذان سنے بغیر خود ہی بآواز بلند اذان دےکر بروقت نماز ادا کرلی ہو تو روزقیامت ان کی وہی اذان و نماز ان کے اعمال کی گواہ بن جائیں گی۔ مسلم کے علاوہ اس حدیث نبوی(ﷺ) کو بخاری نے منفرد کرکے روایت کیا ہے۔

اگرچہ کافر اور وہ جنات (شیاطین) جن کا جداعلیٰ ابلیس ہے آدم علیہ السلام اور ان کی اولاد کے ازلی دشمن ہیں اور بنی آدم کو راہِ حق سے بھٹکانے اور ورغلانے میں کوئی کسر نہیں چھوڑتے نہ قیامت تک چھوڑیں گے لیکن اللہ تعالیٰ کے نزدیک ان جنات کا جو اس پر ایمان لائے اور عمر بھر اس کی اور رسول اللہﷺ کی اطاعت پر کمربستہ رہے صرف یہی عمل ان کی مغفرت کےلیے کافی ہے۔ ہم نے یہ بات اللہ تعالیٰ کے درج ذیل ارشادات کی روشنی میں کہی ہے:
(**اِنَّ عِبَادِی لَیْسَ لَکَ عَلَیْھِمْ سُلْطَانٌ وَکَفَی بِرَبِّکَ وَکِیْلاً**)
اس آیہ شریفہ میں اللہ تعالیٰ نے شیطان کو مخاطب کرکے ان اہل ایمان کا ذکر فرمایا ہے جو اس (شیطان) کے دائرہ اختیار سے باہر رہ کر صرف اپنے رب کی حمایت و وکالت کو کافی سمجھتے ہیں)۔[2^]
(**وَلَقَدْ صَدَّقَ عَلَیْھِمْ اِبْلِیْسَ ظَنَّہٗ فَاتَّبَعُوْہُ اِلَّا فَرِیْقًا مِّنَ الْمُؤْمِنِیْنَo وَمَا کَانَ لَہٗ عَلَیْھِمْ مِّنْ سُلْطَانٍ اِلَّا لِنَعْلَمَ مَن یُّوْمِنُ بِالْاٰخِرَۃِ مِمَّنْ ھُوَ مِنْھَا فِی شَکٍّ وَّ رَبُّکَ عَلٰی کُلِّ شَیْءٍ حَفِیظٌ**)
 اس آیہ شریفہ میں اللہ تعالیٰ نے اپنے حبیب پاک نبی کریمﷺ کی تسلی و تشفی کےلیے ارشاد فرمایا کہ آپ کی امت میں کچھ ہی لوگ ابلیس کے فریب میں آسکتے ہیں لیکن حقیقتاً اہل ایمان پر اسے تسلط حاصل نہیں ہوسکتا، اللہ تعالیٰ شکی لوگوں اور ان لوگوں کو جو

---

[2^]اس آیہ شریفہ کی قوسین (........) میں تو ضیحی عبارت متر~~~~جم کی ہے۔ (شادانی)

---

آخرت پر ایمان رکھتے ہیں اچھی طرح جانتا ہے اور وہی ہر شے کا حفیظ مطلق ہے)۔[3^]

ان آیاتِ قرآنی سے قبل ہم ان آیات میں سے کچھ آیات پیش کرچکے ہیں جن میں اللہ تعالیٰ کے فرشتوں کو یہ حکم دینے کہ وہ آدم علیہ السلام کوسجدہ کریں اور ان کی طرف سے اللہ تعالیٰ کے اس حکم کی تکمیل لیکن شیطان کی طرف سے آدم کو سجدہ کرنے سے انکار، اس کی اس سرکشی و نافرمانی، جنات کی آگ سے تخلیق، ان کی زمین پر آبادیاں لیکن ان کی مفسدہ پردازی کی وجہ سے فرشتوں کے ذریعہ ان کی سطح ارضی سے بے دخلی اور سمندری جزائر میں ان کی آبادی وغیرہ کا ذکر پہلے آچکا ہے۔ آگے چل کر ہم آدم علیہ السلام کی تخلیق کے ضمن میں شیطان اور اس کی فتنہ پردازی کے تفصیلی واقعات پیش کریں گے اور آیاتِ قرآنی اور احادیث سے ان کے حوالے بھی پیش کریں گے، **ان شاء اللہ تعالیٰ وھو المستعان وللہ الحمد.**

ویسے نص قرآنی کے مطابق ابلیس کی شیطانی کارگزاریاں ہنوز جاری ہیں اور تاقیامت جاری رہیں گی۔ اللہ تعالیٰ کا یہ بھی ارشاد ہے کہ (**اِنَّ کَیْدَ الشَّیْطَانَ کَانَ ضَعِیْفًا**) **وکان اسمہ، قبل معصیۃ العظیمۃ عزازیل** اور نقاش نے اس کی کنیت ابوبکردوس بتائی ہے اور اس کےعلاوہ ایک روایت یہ ہے کہ ایک دفعہ آنحضرتﷺ نے صیاد سے دریافت کیا کہ آیا انہوں نے کبھی شیطان کو دیکھا؟ تو انہوں نے عرض کیا کہ ’’جی ہاں، اس کا عرش سمندر پر ہے‘‘ صیاد سے یہ سن کر آ پؐ نے فرمایا کہ”اس کے بارے میں تمہارا اندازہ حد سے زیادہ ہے حالانکہ اس کی قدروقیمت زیادہ دنی، خسیس اور حقیر ہے“۔

 اس روایت کے بارے میں کہ ابلیس کا عرش (اس کی مستقل سکونت) سمندر پر ہے، امام احمدؒ نے اس حدیث سے استدلال کیا ہے کہ آنحضرتﷺ نے ارشاد فرمایا کہ
 **عرش ابلیس فی البحر یبعث سرایاہ فی کل یوم یفتنون الناس فاعظمھم عندہ منزلۃ اعظمھم فتنۃ للناس.**
(یعنی ابلیس کی مستقل سکونت سمندر میں ہے لیکن وہ انسانوں کو فریب دینے اور ان میں فتنے پھیلانے کےلیے وہاں سے تمام روئے زمین پر گھومتا رہتا ہے اس لیے خود اس کےنزدیک اس کی مستقل اورعظیم ترین منزل انسانوں میں فتنہ پردازی ہے)۔

امام احمدؒ یہ بھی بیان فرماتے ہیں کہ ان سے روح اور ابن جریج نے بیان کیا اور ابوالزبیر نے بھی انہیں بتایا کہ جابر بن عبداللہ نے آنحضرتﷺ کو فرماتے سنا کہ ”ابلیس کی مستقل قیام گاہ سمندر میں ہے لیکن وہ (شب و روز) انسانی برادری میں چکر لگاتارہتا ہے اور ان میں فتنے پھیلانے کو اپنی واحد اور عظیم ترین منزل سمجھتا ہے‘‘۔ یہی وجہ ہے کہ امام احمدؒ نے اس سلسلے میں اس حدیث کی روایت کو منفرد حیثیت دی ہے اس حدیث کو جابرؓ نے اپنی مسند میں بیان کیا ہے۔ (مؤلف)

 امام احمدؒ سے یہ بھی روایت ہے کہ ان سے مومل، حماد اور علی بن زید نے جابر بن عبد اللہ کے حوالے سے بیان کیا کہ آنحضرتﷺ نے ابن صائد سے فرمایا کہ انہیں ابلیس کے بارے میں کچھ معلوم ہے تو انہوں نے عرض کیا کہ اس کا عرش یعنی اس

---

[3^]اس آیہ شریفہ کی قوسین (........) میں تو ضیعی عبارت مترجم کی ہے۔ (شادانی)

---

کی قیام گاہ سمندر میں ہے۔ اس پر آپؐ نے فرمایا کہ تم نے سچ کہا، اس کی مستقل قیام گا سمندر میں ہے۔

 ہم نے ابلیس کی طرف سے بنی آدم میں تفرقہ پردازی کا ذکر آیہ قرآنی: (**مَایُفَرِّقُوْنَ بِہٖ بَیْنَ الْمَرْءِ وَ زَوْجِہٖ**) کی تفسیر کے ضمن میں تفصیل سے کیا ہے (مؤلف) نیز سورہ والناس بھی اس سلسلے کی ایک کڑی ہے۔ (مؤلف) 

صحیحین(صحیح بخاری و صحیح مسلم) میں انس سے اور صحیح بخاری میں صفیہ بنت حسین سے روایت ہے کہ آنحضرتﷺ نے فرمایا کہ شیطان بنی آدم سے خون کی روانی سلب کرلیتا ہے۔

 حافظ ابویعلیٰ موصلی بیان کرتے ہیں کہ ان سے محمد بن جبیر، عدی بن ابی عمارہ اور زیاد نمیری نے انس کے حوالے سے کہا کہ آنحضرتﷺ نے فرمایا کہ شیطان کا ہدف ابن آدم علیہ السلام کا دل ہے۔ اور اگر اس کے دل میں نسیان کا عارضہ جڑ پکڑلے تو اسی کو **”وسواس الخناس‘‘** سمجھنا چاہیے۔ اور چونکہ اللہ تعالیٰ کا ذکر شیطان کے پیدا کردہ ان وسوسوں کا علاج ہے اس لیے اللہ تعالیٰ نے ارشاد فرمایا کہ ”**واذکر ربک اذا نسیت**“.

صاحب موسیٰ کے بقول ان کے قلب میں شیطان کا سب سے بڑا نسیان پیدا کرنا یہ کہ وہ ان کے دل سے خدا کی یاد بھلادے۔ اسی لیے اللہ تعالیٰ نے ان کا تذکرہ فرماتے ہوئے فرمایا: ”**فانساہ الشیطان ذکر ربہ**“ اور یہی وسوسہ یعنی نسیان کا عارضہ شیطان نے حضرت یوسف علیہ السلام  کے دل میں ڈالنے کی متواتر کوشش کی جس کی وجہ سے انہیں قیدخانے میں دوسال گزارنے پڑے جس کے بعد انہوں نے کہا: ”**وقال الذی نجا منھما وادکر بعد أمۃ**“(یعنی بعد مدت) جس کے بعد انہوں نے اسے نسیان کے نام سے یادکیا (یعنی ساقی) جب نسیان پیدا کرنے والےکو ساقی کہتے ہیں تو ہمارا مطلب یہی ہوتا ہے اور دونوں اقوال کے مطابق یہی صحیح ہے جس کا ذکر ہم نے اپنی تفسیر میں کیا ہے۔ واللہ اعلم

امام احمدؒ  فرماتے ہیں کہ ان سے محمد بن جعفر اور شعبہ نے عاصم کے حوالے سے بیان کیا کہ عاصم نے ابوتمیمہ کو رسول اللہﷺ کے ردیف (پس پشت سوار) کے حوالے سے کہتے ہوئے سنا کہ آپؐ کے اس ردیف کی زبان پر کسی روز اپنے گھوڑے کے بارے ”**نفس الشیطان**“ آیا تو آپؐ نے اسے ٹوک کر فرمایا کہ یہ کہنے سے تو اس کی سرکشی اور بڑھے گئی، اس لیے تم اس کی لگام قوت سے کھینچ کر پہلے اسے روکو پھر بسم اللہ کہہ کر اسے آگے بڑھاؤ۔ ابوتمیمہ نے آنحضرتﷺ کے اس ردیف کو اس کے بعد یہ کہتے سنا کہ ”جب میں نے آپؐ کے حکم کی تعمیل کی تو میرا گھوڑا اپنی تیز رفتاری بھول کر حسبِ معمول بڑی دھیمی رفتار سے چلنے لگا“۔ یہ روایت امام احمدؒ نے منفرد کرکے پیش کی ہے جس کی اسناد بڑی جید اور قوی ہیں۔ (مؤلف)

 امام احمدؒ سے بحوالہ ابوبکرالحنفی، ضحاک بن عثمان، سعیدالمقبری اور ابوہریرہؓ ایک اور روایت یہ ہے کہ ابوہریرہؓ کے بقول آنحضرتﷺ نے فرمایا کہ ”جب تم میں سے کسی کو مسجد میں شیطان کی موجودگی محسوس ہو تو وہ اسے اللہ کا نام لےکر اس طرح روکے جیسے کسی سرکش گھوڑے کو اس کی لگام کھینچ کر روکا جاتا ہے“۔ اس کے بعد ابوہریرہؓ نے مزید کہا کہ ”تم اسے (شیطان کو) مسجد میں اکثر دیکھوگے لیکن تم میں سے ہر شخص کی زبان پر”الا اللہ“ نہیں ہوگا، جیسے ملجم کی زبان پر مسجد میں بھی اللہ تعالیٰ عزوجل کا ذکر نہیں تھا“۔ امام احمدؒ نے اس روایت کو بطور روایت منفردپیش کیا ہے۔

امام احمدؒ ہی کی ابن نمیر اور ثور یعنی ابن یزید کی زبانی اور مکحول اور ابوہریرہؓ کے حوالے سے بیان کردہ ایک اور روایت یہ ہے کہ آنحضرتﷺ نے”**العین حق**“ فرماکر مزید فرمایا کہ ”شیطان کو یہ بات مستحضر تھی لیکن اس کے باوجود اس نے آدم(علیہ السلام) سے حسد کیا“۔

امام احمدؒ ہی شیطان کے بارے میں ایک اور روایت وکیع کی زبانی اور سفیان، منصور، ذر بن عبد اللہ ہمدانی، عبداللہ بن شداد اور ابن عباسؓ کے حوالے سے پیش کرتے ہوئے ابن عباسؓ کا یہ بیان نقل کرتے ہیں کہ رسول اللہﷺ کی خدمت میں ایک شخص نے حاضر ہوکر آپ سے عرض کیا کہ ”یارسول اللہ(ﷺ) میں نے ایک (عجیب) شے کو آسمان کی طرف اترتے اور اپنی طرف مائل ہوتے دیکھا تو میرے دل میں یہ خواہش پیدا ہوئی کہ اس سے گفتگو کروں لیکن میں نے فوراً ہی اپنے نفس کو اس خواہش پر تنبیہ کی“۔ ظاہر ہے کہ اس شخص کا مقصد آنحضرتﷺ سے اس چیز کے بارے میں دریافت کرنا تھا لیکن آپؐ نے اسے صرف یہ جواب دیا کہ ’’اللہ اکبر‘‘ خدا کا شکر ہے کہ اس نے (تمہارے ایمان کی پختگی کے ذریعہ) اس وسوسے کے مکر کو رد فرمادیا“۔ اس روایت کو ابوداؤد اور نسائی نے حدیث منصور کے طور پر پیش کیا ہے جب کہ نسائی اور اعمش دونوں نے اس میں ابی ذر کےحوالے کا اضافہ کیا ہے۔

 بخاریؒ فرماتے ہیں کہ ان سے یحییٰ بن بکیر اور لیث نے عقیل اور ابن شہاب کے حوالے سے بیان کیا اور انہیں بتایا کہ ابن شہاب سے عروہ نے اور عروہ سے ابوہریرہؓ نے بیان کیا کہ آنحضرتﷺ نے فرمایا کہ جب تم میں سے کسی کے پاس شیطان آتا ہے تو پہلے یہ کہتا ہے کہ یہ چیز کس نے پیدا کی؟ وہ چیز کس نے پیدا کی؟ اور آخر میں پوچھتا ہے کہ تمہارے رب کو کس نے پیدا کیا؟ لہٰذا جب وہ یہ سوال کرے تو تم اللہ تعالیٰ کا ذکر کر کے اسے بھگا دیا کرو۔

ایسی ہی ایک روایت مسلمؒ نے حدیث لیث اور حدیث زہری نیز حدیث ہشام اور حدیث بن عروہ کے طور پر پیش کی ہے جب کہ آخرالذکر دونوں نے اسے عروہ کے حوالے سے بیان کیا ہے۔

 اس سلسلے میں اللہ تعالیٰ ارشاد فرماتے ہیں کہ جب تمہارے پاس شیاطین آئیں تو ان کے قرب سے اپنے رب کی پناہ مانگا کرو۔ اس کے علاوہ ایک اور جگہ فرمایا کہ جب شیطان کی طرف سے کوئی متنازعہ بات تمہیں الجھن میں ڈالے تو تم اللہ کی پناہ طلب کیا کرو کہ وہ سمیع و علیم ہے نیز ایک اور جگہ اللہ تعالیٰ نے فرمایا کہ تم میں سے کوئی جب قرآن پڑھے تو اس سے قبل **اعوذ باللہ من الشیطان الرجیم** کہا کرے کیونکہ اہل ایمان پر شیطان کو کوئی اختیار حاصل نہیں ہے اس لیے کہ وہ اپنے رب پر بھروسہ رکھتے ہیں بلکہ اسے (صرف) ان لوگوں پر اختیار ہے جو اس کی پیروی کرتے اور شراکت باللہ میں اس کا ساتھ دیتے ہیں۔

امام احمدؒ نے نیز دیگر اہل سنت نے المتوکل کی زبانی اور ابی سعید کے حوالے سے یہ حدیث نبوی(ﷺ) بیان کی کہ رسول اللہﷺ نے فرمایا کہ ’’میں شیطان مردود کے وسوسے، اس کے تکبر اور اس کی شیخیوں یا جادوگری سے اللہ تعالیٰ سمیع و علیم کی پناہ کا طالب ہوں“۔
ایسی ہی ایک حدیث جبیر بن مطعم، عبداللہ بن مسعود اور ابی اسامہ باہلی نے بھی روایت کی ہے۔

صحیحین(صحیح مسلم و صحیح بخاری) میں انس کے حوالے سے درج ہے کہ آنحضرتﷺ جب بھی بیت الخلاء میں تشریف لے جاتے تو اس سے قبل ''**اعوذ باللہ من الخبث و الخبائث** (ضرور) فرمایا کرتے تھے‘‘۔ انس سے یہ بھی روایت ہے کہ اکثر علماء شیاطین کے ذکور واناث سب کے مکر و فریب سے اللہ تعالیٰ کی پناہ طلب کیا کرتے تھے۔

امام احمدؒ نے شریح، عیسیٰ بن یونس،  ثوز حسین، حضرت عمرؓ کے صحابی ابن سعد الخیر اور ابوہریرہؓ کے حوالے سے یہ حدیث نبوی(ﷺ) روایت کی ہے کہ آپؐ نے فرمایا کہ جب کوئی بیت الخلا جائے تو (اپنی نگاہوں کی) پردہ داری کرے کیونکہ اس کے پیٹ سے اس وقت جو کچھ خارج ہوتا ہے وہ غلاظت و کثافت کے سوا اور کیا ہوسکتا ہے۔ اس کے علاوہ شیطان اس وقت بنی آدم کے مقاعد سے کھیلتا ہے اس لیے وہ شخص اس پردہ داری سے شیطان کے نقصان پہنچانے سے محفوظ رہے گا (ترجمہ لفظی و مفہومی) اس حدیث کو ابوداؤد اور ابن ماجہ نے ثور بن یزید کے حوالے سے روایت کیا ہے۔

بخاریؒ فرماتے ہیں کہ ان سے عثمان بن ابی شیبہ اور جریر نے اعمش اور عدی بن ثابت کے حوالے سے بیان کیا کہ آخرالذکر دونوں کو سلیمان بن صرد نے بتایا کہ ”(ایک روز) جب ہم نبی کریمﷺ کی خدمت میں حاضر تھے تو وہاں دو آدمی اس حالت میں آئے کہ وہ ایک دوسرے کو نہ صرف برا بھلا کہہ رہے بلکہ غصے میں گالیاں بھی دے رہے تھے، یہ دیکھ کر آپؐ نے فرمایا: ”میں ایک ایسا کلمہ جانتا ہوں جو انہیں اس غیض و غضب سے نجات دلا سکتا ہے“۔ اس کے بعد آپؐ نے فرمایا کہ انہیں (اپنی اپنی جگہ) **اعوذ باللہ من الشیطان الرجیم** کہنا چاہیے۔ آنحضرتﷺ کی زبان مبارک سے یہ سن کر حاضرین نے ان دونوں میں سے ایک شخص سے پوچھا: جو کچھ رسول اللہ(ﷺ) نے ارشاد فرمایا کیا تو نے وہ سنا؟ اس سوال کے جواب میں وہ بولا: ”کیا میں دیوانہ ہوں؟‘‘ (یعنی آپ کا ارشاد اس نے سن لیا اور اسے بخوبی سمجھ گیا ہے) مسلم، ابوداؤد اور نسائی نے بھی اس حدیث کو اعمش کے حوالے سے روایت کیا ہے۔

امام احمدؒ اپنی مسند میں ایک اور جگہ فرماتے ہیں کہ ان سے محمد بن عبیداللہ بن عمر نے نافع اور ابن عمر کے حوالے سے بیان کیا کہ آنحضرتﷺ نے فرمایا کہ تم میں سے کوئی ایسا شخص نہیں ہے کہ وہ اپنی شمالی جانب سے کچھ کھائے یا پئے اور اسی طرف سے شیطان اس کے اس اکل و شرب میں شریک نہ ہوتا ہو‘‘۔ 

یہ روایت صحیحین(صحیح بخاری و صحیح مسلم) میں موجود ہے لیکن صحیح بخاری میں اس حدیث کے ضمن میں مندرجہ بالا اسناد کے علاوہ کئی دیگر مستند حوالے بھی دیےگئے ہیں جن کی بنیاد پر یہ حدیث صحیح ترین ٹھہرتی ہے۔

اس قبیل کی ایک اور حدیث امام احمدؒ نے اسماعیل بن ابی حکیم، عروہ اور اُم المومنین حضرت عائشہؓ کے حوالے سے پیش کی ہے جس میں بتایا گیا ہے کہ آنحضرتﷺ نے فرمایا کہ جو شخص اپنی شمالی جانب سے کچھ پیتا ہے تو شیطان بھی (اس کے ساتھ) اسی جانب سے پیتا ہے۔

امام احمدؒ یہ بھی فرماتے ہیں کہ ان سے محمد بن جعفر نے بیان کیا اور انہیں شعبہ نے بھی ابی زیاد الطحان کے حوالے سے بتایا کہ ابی زیاد نے ابوہریرہؓ کی زبانی سنا کہ آنحضرتﷺ نے فرمایا کہ (ایک روز) آپؐ نے ایک ایسے شخص کو دیکھا جو کھڑے ہوکر کچھ پی رہا تھا۔ یہ دیکھ کر آپؐ نے اس شخص سے فرمایا کہ آیا وہ یہ پسند کرے گا کہ اس کے اس (طرح) پینے میں کراہت شامل ہوجائے؟ وہ بولا: ”ہرگز نہیں“ اس کا یہ جواب سن کر آپؐ نے فرمایا کہ تمہارے اس طرح پینے سے تمہاری اس پینے والی چیز میں شیطانی کراہت شامل ہوجاتی ہے اور شیطان کا شر بھی۔ اس حدیث میں جو کچھ آنحضرتﷺ کے الفاظ میں بیان کیا ہے اس کی وجہ سے امام احمدؒ نے اسے بطور خاص اور منفرد کرکے بیان کیا ہے۔

امام احمد ہی سے بحوالہ عبدالرزاق، معمر، ایک دوسرے راوی اور ابوہریرہؓ کی زبانی روایت ہے کہ آنحضرتﷺ نے فرمایا کہ ’’جو شخص کھڑے ہوکر کچھ پی رہا ہے اگر اسے یہ معلوم ہو کہ اس کے پیٹ میں کیا جا رہا ہے تو وہ فوراً الٹی کردے“۔ امام احمدؒ نے چند دوسرے حوالوں سے بھی یہ حدیث روایت کی ہے۔

امام احمدؒ فرماتے ہیں کہ ان سے موسیٰ اور ابن لہیعہ نے زبیر کے حوالے سے بیان کیا کہ زبیر نے جابر سے کہا کہ ”میں نے سنا ہے کہ رسول اللہﷺ نے فرمایا ہے کہ جب کوئی شخص اپنے مکان میں داخل ہوتے وقت اور کھانا کھاتے وقت اللہ کا نام لیتا ہے تو شیطان اس کے مکان سے یہ کہہ کر نکل جاتا ہے کہ اس گھر میں میرا دن میں یا رات میں قیام ناممکن ہے لیکن جب وہ شخص اپنے گھر میں داخل ہوتے وقت اور کھانا کھاتے وقت بسم اللہ نہیں کہتا تو شیطان کہتا ہے کہ ”میں ان اہل خانہ کو سمجھ گیا ہوں اس لیے میرا یہاں دن اور رات دونوں وقت قیام آسان ہے“۔ زبیر کے اس سوال پر کہ آیا یہ حدیث صحیح ہے تو جابرؓ نے جواب دیا: بالکل صحیح یعنی آنحضرتﷺ نے یہی فرمایا تھا۔ 

بخاریؒ فرماتے ہیں کہ ان سے عبداللہ بن مسلمہ نے مالک، عبداللہ بن دینار اور ابن عمرؓ کے حوالے سے بیان کیا کہ آنحضرتﷺ نے فرمایا کہ آفتاب کے طلوع و غروب کے وقت نماز نہ پڑھا کرو کیونکہ یہ اوقات شیطان یا اوقات شیاطین ہوتے ہیں۔

 بخاریؒ نے انہی حوالوں سے یہ حدیث بھی بیان کی ہے کہ جب کبھی آنحضرتﷺ مشرق کی طرف رُخ فرماکر ایستادہ ہوتے توفرماتے: ”افسوس: فتنہ اس طرف سے اُٹھے گا اور وہ صدی بھی شیطانی صدی ہوگی“۔

 ”سنن“ میں لکھا ہے کہ آنحضرتﷺ نے اپنے صحابہؓ کو دھوپ اور سائے کی درمیانی جگہ میں بیٹھنے سے یہ فرماکر منع فرمایا ہے کہ ایسی جگہوں پر شیطان کی مجلس ہوتی ہے۔ 

چونکہ عام لوگ شیطانی برائیوں اور ملائکہ کے حسن اخلاق میں امتیاز نہیں کرسکتے اس لیے وہ طلوع آفتاب پر خوشی کا اظہار کرتے ہیں، اسی لیے اللہ تعالیٰ نے طلوع آفتاب کے بارے میں ارشاد فرمایا کہ: (**طلْعُھَا کَاَنَّہٗ رَؤُوْسُ الشَّیَاطِیْن**)

چونکہ طلوع آفتاب کے بعد جس طرح روئے زمین پر ہر طرف آثار حیات نظر آنے لگتے ہیں اور تمام انسانی برادری عموماً مصروفِ کار ہوجاتی ہے بالکل اسی طرح شیطان اور اس کی ذریت کی ابلہ فریبی میں اضافہ ہوجاتا ہے بلکہ ایک زمانے میں تو طلوع آفتاب کی چمک دمک دیکھ کر انسانوں کی معتد بہ تعداد آفتاب پرستی میں مبتلا ہوگئی تھی اور اس کو اپنا بھگوان یا معبود سمجھنے لگے تھے جس کی وجہ سے ان کے دلوں میں شیطان کے پیدا کردہ وسوسے تھے جیسا کہ یوسف علیہ السلام کے خوبصورت اور آفتاب کی طرح روشن چہرے سے نقاب اٹھتے ہی زلیخا کے پاس بیٹھی ہوئی عورتیں پکاراٹھی تھیں کہ: **(حَاشَ لِلَّہِ مَا ھٰذَا بَشَرًا اِنْ ھٰذَا اِلَّا مَلَکٌ کَرِیْم)** (سورہ یوسف)

اسی لیے اللہ تعالیٰ نے حسن یوسف کو تابش آفتاب سے مماثل قرار دیتے ہوئے زلیخا کی ساتھی عورتوں کے مذکورہ بالا فریب میں مبتلا ہونے کو وسوسہ شیطانی فرمایا بلکہ خود طلوع آفتاب کے بارے میں انسان کے دھوکا کھا جانے کی وجہ سے **طلعہا کانہ رؤوس الشیاطین** فرمایا۔

بخاریؒ متعدد ثقہ و مستند راویوں کے حوالے سے روایت کرتے ہیں کہ آنحضرتﷺ نے فرمایا کہ جب شام ہونے لگے یا آفتاب غروب ہوجائے تو اپنے بچوں کو گھر میں بلالیا کرو کیونکہ اس وقت شیاطین ادھر ادھر پھیل جاتے ہیں اور جب رات کی ایک گھڑی گزرجائے تو اپنے مکان کا دروازہ بند کرکے اپنے بچوں کو سلا دیا کرو اور ان کی نگرانی کیا کرو نیز چراغ بجھا دیا کرو البتہ اگر اس وقت کچھ گھریلو کام مثلاً برتنوں میں پانی بھرنا یا آٹے میں خمیر ملانا وغیرہ رہ جائے تو اسے بلا ناغہ اللہ کا نام لےکر شروع کیا کرو کیونکہ اللہ کا نام لینے سے شیاطین تمہارے کسی کام سے تعارض کرسکتے ہیں نہ اس میں خلل ڈال سکتے ہیں۔ (ترجمہ لفظی مفہومی)
امام احمدؒ یحییٰ اور ابن جریج کے حوالے سے روایت کرتے ہیں کہ شیطان بند دروازے نہیں کھول سکتا۔ 

بخاریؒ فرماتے ہیں کہ ان سے آدم اور شعبہ[4^] نے منصور، سالم بن ابی الجعد، کریب اور ابن عباسؓ کے حوالے سے بیان کیا کہ آنحضرتﷺ نے فرمایا کہ اگر تم میں سے کوئی اپنے اہل وعیال کے پاس جانے کا ارادہ کرے تو کہے کہ یااللہ مجھے اور میرے اہل خانہ کو شیطان سے بچا اور اسے بھی جو تو نے بطور رزق ہمیں عطا فرمایا ہے شیطان سے بچا تو اگر ان میاں بیوی کا کوئی بچہ ہوگا تو اسے شیطان کبھی کوئی نقصان نہیں پہنچا سکے گا اور اس بچے پر مسلط بھی نہ ہوسکے گا۔

 بخاری رحمۃ اللہ تعالیٰ علیہ فرماتے ہیں کہ ان سے اعمش نے بھی سالم، کریب اور ابن عباسؓ کے حوالے سے ایسی ہی ایک حدیث بیان کی۔

بخاریؒ ہی نے اس حدیث کو اسماعیل، ھمام، منصور، سالم، کریب اور ابن عباسؓ کے حوالے سے ان الفاظ میں بھی روایت کیا ہے کہ آنحضرتﷺ نے فرمایا کہ جب کوئی شخص اپنے اہل خانہ کے پاس آئے اور بسم اللہ کہہ کر یہ کہے کہ یااللہ ہمیں شیطان سے بچا اور جو رزق تو نے ہمیں عطا فرمایا ہے اسے بھی شیطان سے بچا تو اگر اللہ تعالیٰ نے اسے کوئی بیٹا دیا ہوگا تو شیطان اسے بھی کبھی کوئی نقصان نہ پہنچا سکےگا۔

 بخاریؒ فرماتے ہیں کہ ان سے اسماعیل اور ان کے اپنے بھائی نے سلیمان، یحییٰ بن سعید، سعید بن مسیّبؒ اور ابوہریرہؓ کے حوالے سے بیان کیا کہ آنحضرتﷺ  نے فرمایا کہ جب شیطان تم میں سے کسی کے سر پر آتا ہے تو اس پر تین گرہیں لگا دیتا ہے اور ہر گرہ پر اپنا ٹھکانہ بنالیتا ہے اور اس کی وہ تینوں گرہیں تمام رات اپنی اپنی جگہ قائم رہتی ہیں لیکن اگر وہ شخص رات ہی کو کسی وقت اللہ کا نام لےکر اس کا (اللہ تعالیٰ کا) ذکر کرنے لگے تو پھر اس کے سر یا جسم سے شیطان کی لگائی ہوئی پہلی گرہ کھل جائے گی اور اگر

---

[4^]ایک نسخے میں آدم اور شعبہ کے بجائے منصور اور سالم لکھا ہے۔ (محمود الامام)

---

وہ شخص وضو کرے تو اس کے جسم سے شیطان کی لگائی ہوئی دوسری گرہ کھل جائے گی اور اگر وہ شخص وضو کرکے نماز پڑھنے لگے تو شیطان کی لگائی ہوئی دوسری گرہ کھل جائے گی اور وہ صبح کو ترو تازہ ہوکر اٹھے گا لیکن اگر کوئی شخص یہ تینوں باتیں نہ کرے تو شیطان کی لگائی ہوئی وہ تینوں گر ہیں اپنی اپنی جگہ بدستور قائم رہیں گی اور وہ شخص صبح کو جب اٹھے گا تو اپنے سارے جسم میں اضمحلال اور کسلمندی محسوس کرے گا۔

 مسلمؒ نے اس حدیث کو بشر بن حکم اور دردادی کے حوالے سے روایت کیا ہے جب کہ نسائی نے اسے محمد بن زنبور اور عبدالعزیز بن حازم کے حوالے سے روایت کیا ہے تا ہم آخرالذکر ان دونوں نے اس میں یزید بن ہادی کا حوالہ دیا ہے۔ 
بخاریؒ نے اسی قبیل کی ایک اور حدیث عثمان بن ابی شیبہ کی زبانی اور جریر، منصور، ابی وائل اور عبداللہ کے حوالے سے روایت کی ہے جس میں ایک ایسے شخص کا ذکر آیا ہے جس کے دونوں کانوں یا ایک کان میں شیطان نے رات بھر ڈیرا ڈالے رکھا اور جب وہ شخص صبح کو بیدار ہوا تو اسے وہاں اس کی موجودگی محسوس ہوئی۔

 امام احمدؒ  متعدد دیگر راویوں کے علاوہ انسؓ کے حوالے سے روایت کرتے ہیں کہ آنحضرتﷺ نے فرمایا کہ نماز باجماعت میں صفیں سیدھی رکھا کرو اور دوسرے نمازیوں کے ساتھ مل کر کھڑے ہوا کرو کیونکہ دو نمازیوں کے درمیان اگر ذرا بھی خالی جگہ رہ جاتی ہے تو شیطان اس جگہ کھڑا ہوجاتا ہے۔

 امام احمدؒ ایک دوسری حدیث قتادہ اور انس بن مالک کے حوالے سے روایت کرتے ہیں کہ آنحضرتﷺ نے فرمایا کہ ”نماز (باجماعت) میں صفیں سیدھی رکھا کرو اور باہمی مل کر کھڑے ہوا کرو اور اپنی اپنی گردنوں کی طرف سے بھی ہوشیار رہا کرو، جس کے قبضہ قدرت میں محمد(ﷺ) کی جان ہے اس کی قسم کھاکر کہتا ہوں کہ میں نے صفوں کے خلاء میں شیطان کو کھڑے دیکھا ہے جیسے وہ جگہ اس کےلیے خالی تھی‘‘۔

 بخاریؒ فرماتے ہیں کہ ان سے ابومعمر، عبد الوارث اور یونس نے حمید بن ہلال، ابی صالح اور ابی سعید کے حوالے سے بیان کیا کہ رسول اللہﷺ نے فرمایا کہ ”جب تم دو آدمی برابر چل رہے اور کوئی تیسرا شخص تم دونوں کے درمیان گھس کر چلنے کی کوشش کرے تو اسے منع کرو لیکن اگر وہ نہ مانے تو دوبارہ منع کرو اور اگر وہ پھر بھی نہ مانے تو اسے قتل کردو کیونکہ وہ (درحقیقت) شیطان ہے“۔
 اس حدیث کو مسلم اور ابوداؤد نے بھی سلیمان بن مغیرہ کی بیان کردہ حدیث کی صورت میں حمید بن ہلال کے حوالے سے روایت کیا ہے۔

بخاریؒ نے اس قرآنی آیہ شریفہ کی تفسیر بیان کرتے ہوئے جس میں اللہ تعالیٰ نے سلیمان علیہ السلام کا ذکر فرماتے ہوئے فرمایا کہ انہوں نے اللہ تعالیٰ سے دعا کی تھی کہ
(**رَبِّ اغْفِرْ لِیْ وَھَبْ لِیْ مُلَکًا لَّایَنبَغِیْ لِاَحَدٍ مِّنْ بَعْدِیْ اِنَّکَ اَنْتَ الْوَھَّابِ**)

روح، غندر، شعبہ محمد بن ابی زیاد اور ابوہریرہؓ کے حوالے سے یہ حدیث نبوی(ﷺ) بھی ضمناً بیان کی ہے کہ آنحضرتﷺ نے فرمایا کہ ”جب کوئی جن میرے قریب سے گزرا تو میں نے گرم ہوا کا جھونکا اپنے اوپر آتے محسوس کیا ہے۔ یہی حال میں نے اس وقت محسوس کیا جب میں مسجد کی طرف نماز کےلیے جارہا تھا، وہ یقیناً کوئی جن یا شیطان تھا میری نماز سے مجھے روکنا چاہتا تھا، میں نے اس سے رابطہ قائم کرناچاہا کہ تم لوگ بھی صبح کی نماز کےلیے مسجد کی طرف آتے ہوئے اسے دیکھ لو لیکن اللہ تعالیٰ نے (اپنے کرم سے) اسے میرے پاس سے دفع کرکے مجھے اس کے خطرے سے بچالیا۔ اس وقت میں نے اپنے بھائی سلیمان علیہ السلام کی وہ دعا پڑھی جس کا ذکر قرآن میں آیا ہے یعنی:
(**رَبِّ اغْفِرْ لِیْ وَھَبْ لِیْ مُلَکًا لَّا یَنبَغِیْ لِاَحَدٍ مِّنْ بَعْدِیْ اِنَّکَ اَنْتَ الْوَھَّابِ**) (ترجمہ لفظی و مفہومی)
جنابِ روح اس حدیث کے بیان میں یہ بھی کہتے ہیں کہ آنحضرتﷺ نے شیطان کو ذلیل کرکے بھگا دیا تھا۔

مسلمؒ ابی ادریس کی زبانی ابی درداء کے حوالے سے ایک روایت بیان کرتے ہوئے فرماتے ہیں کہ ابی ادریس کا بیان یہ ہے کہ انہوں نے ایک دن رسول اللہ(ﷺ) کو نماز کے دوران میں:”**اعوذ باللہ منک**“ فرماتے ہوئے سنا، پھر آپ نے اسی نماز کے دوران میں تین بار ”**العنک بلعنۃ اللہ**“  فرمایا اور اپنا ہاتھ اس طرح اٹھایا جیسے آپ کچھ تناول فرمارہے ہوں۔

 ابی ادریس کہتے ہیں کہ جب رسول اللہﷺ نماز سے فارغ ہوئے تو ”میں نے آپ سے عرض کیا: یا رسول اللہ(ﷺ) آج میں نے نماز میں آپ کی زبان مبارک سے وہ کلمات سے جو پہلے کبھی نہیں سنے تھے، دوسرے یہ کہ آپؐ نے اپنا ہاتھ بھی اٹھایا تھا۔ اس کے جواب میں آپؐ نے فرمایا کہ ”وہ شیطان تھا اور میرے منہ پر آگ کا ایک شعلہ پھینکنا چاہتا تھا تو میں نے پہلے اسے مخاطب کرکے کہا کہ **”اعوذ باللہ منک“** اور پھر کہا کہ **”العنک بلعنۃ اللہ“** اس کے بعد آپ نے فرمایا کہ ”میں نے اسے پکڑنے کو اپنا ہاتھ اٹھایا تھا لیکن وہ (کم بخت) بھاگ نکلا ورنہ صبح کو اہل مدینہ کے بچے اس کی لاش سے جو گیند کی شکل کی ہوتی کھیل رہے ہوتے“۔
اللہ تعالیٰ ارشاد فرماتے ہیں:
(**فَلَا تَغُرَّنَّکُمُ الْحَیَاۃِ الدُّنْیَا وَلَایَغَرَّنَّکُمْ بِاللہِ الْغُرُوْر**)
یہاں غرور سے مراد شیطان ہے (مؤلف) اللہ تعالیٰ ایک اور جگہ فرماتے ہیں:
(**اِنَّ الشَّیْطَانَ لَکُمْ عَدُوٌّ فَاتَّخِذُوْہُ عَدُوًّا اِنَّمَا یَدْعُوْا حِزْبَہٗ لِیَکُوْنُوْا مِنْ اَصْحَابِ السَّعِیْرِ**)

شیطان کسی انسان کے پاس یونہی نہیں آتا بلکہ اپنے جملہ مکرو فریب کے حربوں کے ساتھ اس پر حملہ آور ہوتا ہے جن کا ذکر حافظ ابوبکر بن ابی الدنیا نے اپنی کتاب موسومہ ”مصائد الشیطان“ میں تفصیل سے کیا ہے۔ اس کتاب کا مطالعہ واقعی بہت مفید ہے۔ (مؤلف)
”سنن ابی داؤد“ میں ہے کہ آنحضرتﷺ اللہ تعالیٰ سے دعا مانگا کرتے تھے:
**واعوذ بک ان یتخبطنی الشیطان عند الموت.**
بعض روایات میں آپ کی دعا یہ بھی لکھی ہے:
**یا رب و عزک و جلالک لا أزال اغوثبھم ما دامت ارواحھم فی اجسادھم.**
اللہ تعالیٰ نے ارشاد فرمایا:
**وعزتی وجلالی ولا ازال لھم ما استغفرونی.**
شیطان کے بارے میں اللہ تعالیٰ کا ارشاد ہے:
(**الشَّیْطَانُ یَعِدُکُمُ الْفَقْرَ وَیَاَمُرُکُمُ بِالْفَحْشَآءِ وَاللہُ یَعِدُکُمْ مَّغْفِرَۃً مِّنْہُ وَفَضْلاً وَّاللّٰہُ وَاسِعٌ عَلِیمٌ**) 
یقیناً اللہ تعالیٰ کا وعدہ حق و مصدق اور شیطان کا وعدہ باطل ہے۔ (مؤلف) 

ترمذی و نسائی اور ابن حبان نے اپنی صحیح میں اور ابن ابی حاتم نے اپنی تفسیر میں عطاء بن سائب، مرہ ہمدانی اور ابن مسعودؓ کے حوالے سے یہ حدیث بیان کی ہے کہ آنحضرتﷺ نے فرمایا کہ فرشتے اور شیطان میں انسان کےلیے بالترتیب خیر و شر کی (زیادہ سے زیادہ) استعداد پائی جاتی ہے۔ لہٰذا جب کوئی (سمجھدار) انسان اپنے حق میں بھلائی دیکھتا ہے تو سمجھ لیتا ہے کہ وہ اللہ تعالیٰ کی طرف سے ہے اور اس کا شکر ادا کرتا ہے لیکن جب وہ اپنے حق میں کوئی برائی دیکھتا ہے تو اسے شیطان سے منسوب کرتا ہے اور اللہ تعالیٰ سے پناہ طلب کرتا ہے۔ اس کے بعد آپؐ نے یہ آیہ شریفہ پڑھی:
(**الشَّیْطَانُ یَعِدُکُمُ الْفَقْرَ وَیَاَمُرُکُمُ بِالْفَحْشَآءِ وَاللہُ یَعِدُکُمْ مَّغْفِرَۃً مِّنْہُ وَفَضْلَا وَّاللّٰہُ وَاسِعٌ عَلِیمٌ**)

ہم سورہ بقرہ کے فضائل میں بیان کرچکے ہیں کہ جس مکان میں یہ سورت پڑھی جاتی ہے اس مکان سے شیطان بھاگ جاتا ہے نیز آیت الکرسی کے فضائل بیان کرتے ہوئے ہم بتاچکے ہیں کہ جس گھر میں رات کے وقت یہ آیت پڑھی جاتی ہے شیطان صبح تک اس گھر کے قریب نہیں آتا۔ 

بخاریؒ فرماتے ہیں کہ ان سے عبداللہ بن یوسف نے بیان کیا نیز انہیں مالک نے ابی صالح اور ابی ہریرہؓ کے حوالے سے بتایا کہ آنحضرتﷺ نے فرمایا کہ جس شخص نے ”**لَا اِلٰہَ اِلَّا اللہُ وَحْدَہٗ لَا شَرِِیْکَ لَہٗ لَہُ الْمُلْکُ وَلٰہُ الْحَمْدُ وَھُوَ عَلٰی کُلِّ شَیْءٍ قَدِیْر**“ سو مرتبہ کہا اس کے لیے دس گنا اجر ہوتا ہے، اس کے حق میں سو نیکیاں لکھی جاتی ہیں اور اس کی جو سو برائیاں لکھی ہوتی ہیں وہ مٹا دی جاتی ہیں اور یہ کلمات اس شخص کےلیے اس روز شام تک شیطان کے خلاف حفاظتی تعویذ بنے رہتے ہیں، پس کسی شخص کے لیے اس سے بہتر اور کیا بات ہوسکتی ہے کہ وہ ان کلمات کا اکثر ورد کرتا رہے۔
اس حدیث کو مسلمؒ، ترمذیؒ اور ابن ماجہؒ نے مالکؒ کے حوالے سے روایت کیا ہے اور ترمذیؒ نے اسے حسن اور صحیح بتایا ہے۔ 

بخاریؒ فرماتے ہیں کہ ان سے ابوالیمان اور شعیب نے ابی الزناد، اعرج اور ابوہریرہؓ کے حوالے سے بیان کیا کہ آنحضرتؐ نے فرمایا کہ ”ہر انسان اپنی ہر برائی پر بالاعلان ہر پہلو سے شیطان کو مطعون کرتا ہے اور جب کوئی بچہ عیسٰی بن مریم علیہ السلام کی طرح (یعنی باپ کے نام و نشان بغیر) پیدا ہوتا ہے تب بھی وہ مخفی طور پر ہی سہی شیطان ہی کو مطعون کرتا ہے“۔ بخاریؒ نے اسی بناء پر اس حدیث کو منفرد کرکے پیش کیا ہے۔

بخاریؒ عاصم بن علی اور ابن ابی ذئب کی زبانی اور سعیدالمقبری، ان کے والد اور ابوہریرہؓ میں خانہ کے حوالے سے روایت کرتے ہیں کہ آنحضرتﷺ نے فرمایا کہ ’’ہر انسان کو برائیوں کی رغبت (یقیناً) شیطان ہی دلاتا ہے لیکن جب کوئی انسان کسی برائی کے ارتکاب سے حتی الوسع کوشش کے باوجود بچ نہیں پاتا اور (بعد میں) ہا (افسوس) کہتا ہے تو شیطان اس پر ہنستا ہے“۔
 امام احمدؒ، ابوداؤد اور ترمذیؒ نے بھی یہ حدیث روایت کی ہے اور نسائی نے اسے ابن ابی ذیب کے حوالے سے بیان کر کے صحیح قرار دیا ہے۔

امام احمدؒ فرماتے ہیں کہ ان سے عبدالرزاق اور سفیان نے محمد بن عجلان، سعید المقبری ان کے والد اور ابوہریرہؓ کے حوالے سے بیان کیا کہ آنحضرتﷺ نے فرمایا کہ ”اللہ تعالیٰ (ظاہر ہے) انسان کی نیکیوں کو پسند اور اس کی برائیوں کو ناپسند فرماتا ہے لیکن جب کوئی انسان برائیوں کے ارتکاب پر”ہا ہا“ کرتا ہے تو دراصل وہ شیطان کا قہقہ ہوتا ہے“۔ ترمذیؒ اور نسائی نے اس حدیث کو محمد بن عجلان کے حوالے سے روایت کیا ہے۔

بخاریؒ فرماتے ہیں کہ ان سے حسن بن ربیع اور ابوالاحوص نے اشعث، اشعث کے والد اور مسروق کے حوالے سے بیان کیا کہ ام المومنین حضرت عائشہؓ نے بتایا کہ انہوں نے (ایک روز) رسول اللہﷺ سے نماز کے دوران میں کسی نمازی کے نمازہ کے علاوہ کسی دوسری چیز کی طرف دھیان جانے کے بارے میں دریافت کیا تو آپؐ نے فرمایا کہ ”وہ شیطانی اختلاس (وسوسہ) ہے جو شیطان تم میں سے کسی نمازی کے دل میں اس کے نماز پڑھتے وقت ڈالتا ہے“۔ یہ حدیث ابوداؤد اور نسائی نے بھی مسروق کے حوالے سے اشعث بن ابی شعثاء، سلیم بن اسود المحاربی اور محاربی کے والد کی روایت کردہ حدیث کے طور پر پیش کی ہے۔

 بخاریؒ نے بطور روایت اوزاعی، یحییٰ بن ابی کثیر، عبداللہ بن ابی قتادہ اور ابی قتادہ کے حوالے سے جو حدیث روایت کی ہے اس میں بتایا گیا ہے کہ آنحضرتﷺ نے فرمایا ”کہ سچے خواب اللہ تعالیٰ کی طرف سے ہوتے ہیں جب کہ دوسرے خوابوں کا باعث شیطان ہوتا ہے لیکن وہ برے خوابوں کا باعث بننے سے قبل خواب دیکھنے والے کے دل میں خوف پیدا کرتا ہے لیکن اگر کوئی شخص بائیں طرف (کروٹ بدل کر) تھوک دے اور اعوذباللہ کہے تو وہ شیطان کا پیدا کردہ خوف دور ہوجاتا ہے اور اس شخص کو شیطان سے کوئی ضرر نہیں پہنچتا۔ (ترجمہ توضیحی)

امام احمدؒ فرماتے ہیں کہ ان سے عبدالرزاق اور معمر نے ہمام اور ابوہریرہؓ کے حوالے سے بیان کیا کہ آنحضرتﷺ نے فرمایا کہ ”تم میں سے کوئی شخص تمہیں یہ مشورہ نہیں دیتا کہ تم اپنے کسی بھائی کے خلاف ہتھیار اٹھاؤ بلکہ وہ مشورہ شیطان کا ہوتا ہے۔ لہٰذا جو شخص شیطان کے اس مشورے پر عمل کرتا ہے تو اس کی سزا آگ کا گڑھا ہے“۔ امام احمد اس حدیث کا استخراج عبدالرزاق کی روایت سے کیا ہے۔

اللہ تعالیٰ شیطان کا ذکر یوں فرماتے ہیں:
(۱)  (**وَلَقَدْ زَیَّنَّا السَّمَآءَ الدُّنْیَا بِمَصَابِیْحَ وَجَعَلْنَاھَا رَجُوْمًا لِّلشَّیَاطِیْنِ وَ اَعْتَدْنَا لَھُمْ عَذَابَ السَّعِیْر**) 
(۲)  (**اِنَّا زَیَّنَا السَّمَآءَالدُّنْیَا بِزِینَۃِ ِۨ الْکَوَاکِبِ وَ حِفْظًا مِّنْ کُلِّ شَیْطَانٍ مَّارِدٍo لاَ یَسَّمَّعُوْنَ اِلَی الْمَلَاءِ الْاَعْلٰی وَ یُقْذَفُوْنَ مِنْ کُلِّ جَانِبِ دُحُوْرًا وَّلَھُمْ عَذَابٌ وَّاصِبٌo اِلَّا مَنْ خَطِفَ الْخَطْفَۃَ فَاَتْبَعَہٗ شِھَابٌ ثَاقِبٌ**)
(۳)  (**وَلَقَدْ جَعَلْنَا فِی السَّمَآءِ بُرُوْجًا وَّ زَیَّنَّاھَا لِلنَّاظِرِیْنَo وَحَفِظْنَاھَا مِنْ کُلِّ شَیْطَانٍ رَّحِیْمo اِلَّا مَنِ اسْتَرَقَ السَّمْعَ فَاتَّبَعَہٗ شِھَابٌ مُّبِیْنٌ**)
(۴) (**وَمَا تَنَزَّلَتْ بِہِ الشَّیَاطِیْنo وَمَا یَنْبَغِیْ لَھُمْ وَمَا یَسْتَطِیْعُوْنَ اِنَّھُمْ عَنِ السَّمْعِ لَمَعْزُوْلُوْنَ**)

جنات کے بارے میں اللہ تعالیٰ نے اخباراً یہ فرمایا:

**(وَاَنَّا لَمَسْنَا السَّمَاءَ فَوَجَدْنَاھَا مُلئَتْ حَرَسًا شَدِیدًا وَّشُھُبًاo وَاَنَّا کُنَّا نَقْعُدُ مِنْھَا مَقَاعِدَ لِلسَّمْعِ فَمَنْ یُسْتَمِعِ الْآنَ یَجِدْ لَہٗ شِھَابًا رَّصَدًا)**

 بخاری اور لیث کہتے ہیں کہ ان دونوں سے الگ الگ خالد بن یزید نے سعید بن ہلال کے حوالے سے بیان کیا کہ آخرالذکر کو ابوالاسود نے عروہ اور حضرت عائشہؓ کے حوالے سے بتایا کہ آنحضرتﷺ نے فرمایا کہ ملائکہ آسمان سے زمین کی طرف آتے ہوئے جب بادلوں کے درمیان سے گزرتے ہیں تو آپس میں کسی کلمہ کا تبادلہ کرتے ہیں جسے شیاطین سن کر کاہن سے کان میں اس طرح ٹپکاتے ہیں جیسے قارورے کا قطرہ ٹپکتا ہے اور اس میں اپنی طرف سے سو جھوٹے کلمات بھی اس طرح ٹپکادیتے ہیں۔

بخاری ومسلم نے مندرجہ بالا حدیث کی روایت کے آخر میں زہری کی بیان کردہ روایت کے طور پر یحییٰ بن عروہ بن زبیر کے حوالے یہ بھی بتایا ہے کہ حضرت عائشہؓ نے آنحضرتﷺ سے کاہن کی پیشگوئیوں کے بارے میں دریافت کیا تو آپؐ نے فرمایا کہ وہ سب فضول ہوتی ہیں۔ جب صحابہ کرامؓ نے آپؐ سے یہی سوال کیا اور عرض کیا کہ کاہنوں کی کچھ باتیں درست بھی تو ثابت ہوتی ہیں تو آپؐ نے فرمایا کہ وہ (کاہن) جو کچھ سچ کہتا ہے اس کی حقیقت صرف اتنی ہے کہ شیاطین آسمان سے زمین کی طرف مائل پرواز فرشتوں کی کچھ مبنی برحقیقت باتیں اچک کر ان کے کانوں میں اڑتے ہوئے پرندوں کی بیٹ کی طرح ٹپکا دیتے ہیں جن میں کاہن اپنی طرف سے سینکڑوں جھوٹی سچی باتوں کا اضافہ کر دیتے ہیں۔ (ترجمہ مفہومی و توضیحی) اس حدیث کی روایت کے آخری الفاظ بخاریؒ کے ہیں۔ (مؤلف)

 اسی قبیل کی ایک اور حدیث روایت کرتے ہوئے بخاریؒ فرماتے ہیں کہ ان سے حمیری بن سفیان اور عمرو نے بیان کیا جب کہ آخرالذکر کے بقول انہوں نے عکرمہ سے ابوہریرہؓ کا یہ بیان سنا کہ آنحضرتﷺ نے فرمایا کہ جب روئے زمین کے باسیوں یا خود زمین کے بارے میں بارگاہ خداوندی سے کچھ احکام آسمان دنیا کے فرشتوں تک یکےبعددیگرے منتقل ہوتے ہیں تو وہ انہیں اپنے بازوؤں میں سمیٹ لیتے ہیں لیکن جب ان کی ترسیل فرشتے باہم اسی طرح کرتے ہیں جیسے ہوا میں اڑتے ہوئے پرندے کچھ پیغامات باہم گروہ در گروہ منتقل کرتے رہتے ہیں تو انہیں آسمان و زمین کے درمیان کچھ چور شیاطین اچک کر کاہنوں اور ساحروں کے کانوں میں قطرات کی طرح منتقل کر دیتے ہیں اور یوں وہ کاہن یا ساحر زمین کے باسیوں یا زمین پر وقوع پذیر ہونے والے واقعات و حادثات کے بارے میں تھوڑی بہت ٹھیک پیشگوئیاں کرنے پر قدرت حاصل کرلیتے ہیں لیکن چونکہ وہ اپنے اندازے سے ان میں سینکڑوں جھوٹی باتوں کی آمیزش بھی کر دیتے ہیں اس لیے وہ اکثر غلط ثابت ہوتی ہیں۔ (ترجمہ توضیحی) اس حدیث کو بخاریؒ نے بطور حدیث منفرد پیش کیا ہے جب کہ مسلمؒ نے اسے زہری کی روایت کردہ حدیث کے طور پر علی بن حسین زین العابدین، ابن عباسؓ اور انصار کے کچھ راویان حدیث کے حوالے سے قریباً اسی طرح پیش کیا ہے۔

 اس سلسلے میں اللہ تعالیٰ کے ارشادات یہ ہیں:
(۱) (**وَمَنْ یَّعْشُ عَنْ ذِکْرِالرَّحْمٰنِ نُقَیِّضْ لَہٗ شَیْطَانًا فَھُوَ لَہٗ قَرِیْنٌo وَاِنَّھُمْ لَیَصُدُّونَھُمْ عَنِ السَّبِیْلِ وَیَحْسَبُوْنَ أَنَّھُمْ مُھْتَدُوْنَo حَتّٰی اِذَا جَآءَنَا قَالَ یَالَیْتَ بَیْنِیْ وَبَیْنَکَ بُعْدَ الْمَشْرِقَیْنِ فَبِئْسَ الْقَرِیْن**)
(۲) (**وَقَفَّیْنَا لَھُمْ قُرَنَآءَ فَزَیَّنُوْا لَھُمْ مَّا بَیْنَ اَیْدِیْھِمْ وَمَا خَلْفَھُمْ**) 
(۳) (**وَقَالَ قَرِیْنُہٗ رَبَّنَا مَا اَطْغَیْتُہٗ وَلٰکِنْ کَانَ فِی ضَلَالٍ بَعِیدٍo قَالَ لَا تَخْتَصِمُوْا لَدَیَّ وَقَدْ قَدَّمْتُ اِلَیْکُمْ بِالْوَعِیْدo مَایُبَدَّلُ الْقَوْلُ لَدَیِّ وَمَا أَنَا بِظَلَّامٍ لِّلْعَبِیدِ**)
(۴) (**وَکَذٰلِکَ جَعَلْنَا لَکُلٌ نَبِیِّ عَدُوًّا شَیَاطِیْنَ الْاِنْسِ وَالْجِنِّ بَعْضُھُمْ اِلٰی بَعْضٍ زُخْرُفَ الْقَوْلِ غُرُوْرًاo وَلَوْ شَآءَ رَبُّکَ مَا فَعَلُوْہُ فَذَرْھُمْ وَمَا یَفْتَرُوْنَo وَلِتَصْغٰی اِلَیْہِ اَفْئِدَۃُ الَّذِیْنَ لَا یُوْمِنُوْنَ بِالْآخِرَۃِ وَلِیَرْضَوْہُ وَلِیَقْتَرِفُوْا مَا ھُمْ مُّقْتَرِفُوْنَ**)

ہم ملائکہ کے اوصاف پہلے بیان کرچکے ہیں۔ یہاں ملائکہ اور جنات کے بارے میں جو حدیث نبوی(ﷺ) پیش کی جارہی ہے وہ امام احمدؒ سے مروی ہے۔ وہ فرماتے ہیں کہ ان سے عثمان بن ابی شیبہ اور جریر نے قابوس، قابوس کے والد مسمٰی حصین بن جندب یعنی ابوظبیان الجنبی اور ابن عباسؓ کے حوالے سے بیان کیا کہ آنحضرتﷺ نے فرمایا کہ”تم میں سے کوئی ایسا نہیں ہے جسے شیاطین سے واسطہ نہ پڑا ہو“۔
آپ سے یہ سن کر لوگوں نے عرض کیا: ”اور یارسول اللہ(ﷺ) آپ کا؟ آپؐ نے فرمایا: ”ہاں میرا بھی لیکن اللہ تعالیٰ نے میری مدد فرمائی اور میں (ان کے جال سے) سلامت رہا“۔
یہ حدیث امام احمدؒ نے صحیح بخاریؒ کی سند پر پیش کی ہے۔ (مؤلف)

امام احمدؒ نے اسی قبیل کی ایک اور حدیث دیگر راویوں کے علاوہ اُم المومنین حضرت عائشہؓ کے حوالے سے روایت کی ہے۔ حضرت عائشہؓ نے بتایا کہ ”ایک روز شب کے وقت رسول اللہ(ﷺ) میرے پاس سے اٹھے تو میں نے آپؐ سے پوچھا: ”یا رسول اللہ(ﷺ) کیا بات ہے؟“ آپؐ نے فرمایا ”شیطان آگیا تھا“۔ میں نے حیرت کا اظہار کرتے ہوئے کہا: ”شیطان“؟ آپؐ نے فرمایا: ”ہاں“ میں نے عرض کیا: ”یارسول اللہﷺ کیا شیطان آپؐ کے پاس بھی آسکتا ہے؟“ آپؐ نے فرمایا: ”ہاں“ میں نے عرض کیا: ”اور میرے پاس؟“ آپؐ نے فرمایا: ہاں وہ ہر انسان کے پاس آسکتا ہے، وہ ابھی میرے نزدیک بھی آیا تھا لیکن اللہ تعالیٰ نے میری مدد فرمائی اور مجھے اس کے فریب سے بچا لیا“۔
یہی حدیث مسلمؒ نے بھی ہارون یعنی ابن سعید کے حوالے اور چند دیگر اسناد کے ساتھ روایت کی ہے۔ (مؤلف) 

امام احمدؒ فرماتے ہیں کہ ان سے قتیبہ بن سعید اور ابن لہیعہ نے موسیٰ بن وردان اور ابی ہریرہؓ کے حوالے سے بیان کیا کہ آنحضرتﷺ نے فرمایا کہ ”شیطان ہر مومن کو اپنی شرارتوں سے اسی طرح پریشان کرتا ہے جیسے تم میں سے کسی کا شریر اونٹ دورانِ سفر اپنے سوار کو پریشان کرتا ہے“۔

 امام احمدؒ نے شیطان کی اس خصوصی حرکت کی وجہ سے جو اس حدیث سے ظاہر ہے اس حدیث کو منفرد کرکے پیش کیا ہے لیکن اس کا مطلب یہ ہے کہ شیطان یوں تو ہر انسان کے ساتھ اس طرح پیش آتا ہے لیکن جب وہ یہ حرکت کسی مومن کے ساتھ کرتا ہے تا کہ اس کی کسی کمزوری سے فائدہ اٹھاکر اس پر غلبہ پالے اور اسے ذلیل کرے مگر وہ مومن کے ساتھ اپنے ایمان کی بنیاد پر وہی سلوک کرتا ہے جو کسی شریر اونٹ کا ماہر سوار اپنے اونٹ کے ساتھ کرتا ہے اور آخرکار اس پر قابو پالیتا ہے۔(مؤلف)

ابلیس کی انہی حرکات کی تفصیل اللہ تعالیٰ نے اخباراً یوں فرمائی:
**قَالَ فَبِمَا أَغْوَیْتَنِیْ لَاقْعُدَنَّ لَھُمْ صِرَاطَکَ الْمُسْتَقِیْمo ثُمَّ لَاٰتِیَنَّھُمْ مِّنْ بَیْنِ اَیْدِیْھِمْ وَمِنْ خَلْفِھِمْ وَ عَنْ اَیْمَانِھِمْ وَ عَنْ شَمَآئِلِھِمْ وَلَاتَجِدُ اَکْثَرَھُمْ شَاکِرِیْنَ)**
(یعنی مومن جس جس طرح شیطان کے غلبے سے بچتے ہیں وہ سب طریقے اور قوت ایمانی سب کی سب اللہ تعالیٰ انہیں عطا فرماتے ہیں لیکن اس خبر کے آخر میں اللہ تعالیٰ اپنے رسولِ پاکﷺ سے ارشاد فرماتا ہے کہ آپ اس کے باوجود اکثر اہل ایمان کو بھی شکرگزار نہیں پائیں گے (آیہ شریفہ کی توضیح از مترجم)

 امام احمدؒ فرماتے ہیں کہ ان سے ہاشم بن قاسم، ابوعقیل یعنی عبد اللہ بن عقیل ثقفی، موسیٰ اور ابن مسیّب نے سالم بن ابی الجعد اور سبرہ بن ابی فاکہ کے حوالے سے بیان کیا کہ آخرالذکر نے رسول اللہﷺ کو ارشاد فرماتے ہوئے سنا کہ شیطان ابن آدم کو فریب دینے کےلیے ہروقت تیار رہتا ہے اور اسے طرح طرح سے بہکانے کی کوشش کرتا ہے وہ ہر مسلمان سے اس کے اسلام قبول کرنے اور دیگر اعمال حسنہ پر اعتراض کرتے ہوئے بالترتیب کہتا ہے: ”کیا تو نے اسلام قبول کرلیا اور اپنا اور اپنے آباء کا مذہب چھوڑ دیا؟ “جب وہ اس کا اقرار کرتا ہے تو اس کے بعد کہتا ہے: ”یہ تو نے بہت غلط کیا“ پھر اس سے پوچھتا ہے: ”کیا تو نے اسلام کے نام پر ہجرت کرکے اپنا نام اور اپنی آبائی زمین بھی چھوڑدی؟ اگر تو نے ایسا کیا ہے تو تیری مثال اس گھوڑے جیسی ہے جو بے سوچے سمجھے دور دراز راستے پر جدھر منہ اٹھتا ہے ہو لیتا ہے“۔ پھر اس سے پوچھتا ہے: کیا تو نے جہاد کے نام سے جنگ کی ہے، کسی کو قتل کیا ہے؟ کسی (عورت) سے نکاح کرکے اپنا مال اسلام کے طریقے پر تقسیم ہونے کےلیے چھوڑ دیا ہے؟ اگر تو نے یہ سب باتیں کی ہیں تو واقعی بہت بڑی غلطی کی ہے‘‘۔

شیطان کی یہ باتیں بیان فرماکر رسول اللہﷺ نے فرمایا کہ اگر کسی مسلمان نے ان باتوں میں سے کوئی ایک بات بھی کی ہے تو اس کا اللہ تعالیٰ پر حق ہے کہ وہ اسے جنت میں داخل فرمائے یعنی اگر اس نے اللہ کے لیے ہجرت کی ہے تو اللہ تعالیٰ پر اس کا حق ہے کہ وہ اسے جنت میں داخل فرمائے، اگر اس نے اللہ کے نام پر جہاد میں شرکت کی اور کسی (دشمن اسلام) کو قتل کیا یا اس کے ہاتھوں خود قتل ہوگیا تو اللہ تعالیٰ پر اس کا حق ہے کہ وہ اسے جنت میں داخل فرمائے حتیٰ کہ اگر اس کی سواری کا گھوڑا بھی جہاد فی سبیل اللہ میں مارا گیا تب بھی اللہ تعالیٰ پر اس کا حق ہے کہ وہ اسے جنت میں داخل فرمائے۔

امام احمدؒ  فرماتے ہیں کہ ان سے وکیع، عبادہ بن مسلم الفرازی، جبیر بن ابی سلیمان ابن جبیر بن مطعم نے بیان کیا کہ آخرالذکر نے عبداللہ بن عمرؓ کو کہتے سنا کہ رسول اللہﷺ صبح و شام بلا ناغہ یہ دعا کیا کرتے تھے کہ:
”یااللہ میں دین و دنیا میں تجھے عافیت کا طالب ہوں، یا اللہ میں اپنے اور اہل وعیال کے دینی دنیوی معاملات اور اپنے اور ان کے مال و متاع کے بارے میں تجھ سے معافی اور عافیت کا طالب ہوں، یا اللہ میرے ستر کو مستور اور میرے قلب کو مطمئن رکھ، یااللہ میرے دائیں بائیں، پیچھے اور اوپر سے میری حفاظت فرما، میں اپنے قدموں کے نیچے سے کسی غلطی (کے امکان) سے تیری عظمت کی پناہ چاہتا ہوں“۔

وکیع کہتے ہیں کہ اس حدیث میں ”تحت“ کا مطلب تحت الارض یا پستی ہے۔ اس حدیث کو ابوداؤد، نسائی، ابن ماجہ، ابن حبان اور حاکم نے عبادہ بن مسلم کی بیان کردہ حدیث کے طور پر روایت کیا اور حاکم نے اسے صحیح الاسناد بتایا ہے۔