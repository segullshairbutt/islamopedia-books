# باب ۴

## تخلیق سمٰوات اور ان میں موجودات سے متعلق مزید آیاتِ قرآنی کا ذکر

ہم پہلے عرض کرچکے ہیں کہ اللہ تعالیٰ نے زمین آسمانوں سے قبل تخلیق فرمائی جیسا کہ مندرجہ ذیل آیہ شریفہ سے صاف ظاہر ہوتا ہے۔

اللہ تعالیٰ کا ارشاد ہے:

**<span class="quranic-text">(ھُوَالَّذِیۡ خَلَقَ لَکُم مَّا فِی الْاَرْضِ جَمِیۡعًا ثُمَّ اسْتَوٰی اِلَی السَّمَآءِ فَسَوّٰھُنَّ سَبْعَ سَمَوٰاتِ وَھُوَ بِکُلِّ شَیْءٍ عَلِیۡمٌ)</span>**

زمین کی تخلیق کے حوالے سے اللہ تعالیٰ کا یہ ارشاد بھی یاد رکھنے کے قابل ہے:

**<span class="quranic-text">(قُلْ اَئِنَّکُمْ لَتَکْفُرُوۡنَ بِالَّذِیۡ خَلَقَ الْاَرْضَ فِیْ یَوْمَیْنِ وَ تَجْعَلُوْنَ لَهٗ اَنْدَادًا ذَالِکَ رَبُّ الْعَالَمِیۡنَ)</span>**

اسی سلسلے میں اللہ تعالیٰ کا یہ ارشاد بھی یاد رکھنا چاہیے:

**<span class="quranic-text">(وَجَعَلَ فِیْھَا رَوَاسِیَ مِنْ فَوْقِھَا وَ بَارَکَ فِیْھَا وَ قَدَّرَ فِیْھَا اَقْوَاتَھَا.... الخ)</span>**

اللہ تعالیٰ نے اس سلسلے میں یہ بھی ارشاد فرمایا:

**<span class="quranic-text">(أَأَنْتُمْ أَشَدُّ خَلْقًا أَمِ السَّمَآءُ بَنَاھَا رَفَعَ سَمْکَھَا فَسَوَّاھَا وَ اَغْطَشَ لَیْلَھَا وَأَخْرَجَ ضُحَاھَا وَالْاَرْضَ بَعْدَ ذَالِکَ دَحَاھاً)</span>**

اس آیہ شریفہ سے پتہ چلتا ہے کہ زمین کا پھیلاؤ آسمانوں کی تخلیق سے بعد کی بات ہے۔ اللہ تعالیٰ کا ارشاد ہے:

**<span class="quranic-text">(تَبَارَکَ الَّذِیۡ بِیَدِہِ الْمُلْکُ وَھُوَ عَلیٰ کُلِّ شَیْءٍ قَدِیْرُ الَّذِیۡ خَلَقَ الْمَوْتَ وَالْحَیَاۃَ لِیَبْلُوَکُمْ اَیُّکُمْ اَحْسَنُ عَمَلًا وَھُوَ الْعَزِیْزُ الْغَفُوْر..... الخ)</span>**

اللہ تعالیٰ نے یہ بھی ارشاد فرمایا:

**<span class="quranic-text">(اَلَمْ تَرَوْ کَیْفَ خَلَقَ اللهُ سَبْعَ سَمَوَاتٍ وَّمِنَ الْاَرْضِ مِثْلَھُنَّ یَتَنَزَّلُ الْاَمْرُ بَیْنَھُنَّ لِتَعْلَمُوۡ اَنَّ اللهَ عَلیٰ کُلِّ شَیْءٍ قَدِیْرٌ وَّ اَنَّ اللهَ قَدْ أَحَاطَ بِکُلِّ شَیْءٍ عِلْمًا)</span>**

ان آیات کے علاوہ تخلیق سمٰوات کے بارے میں اللہ تعالیٰ نے جن آیاتِ شریفہ میں ذکر فرمایا وہ درج ذیل ہیں:

**(۱) <span class="quranic-text">(تَبَارَکَ الَّذِیۡ جَعَلَ فِی السَّمَآءِ بُرُوْجًا وَّ جَعَلَ فِیْھَا سِرَاجًا وَّ قَمَرًا مُّنِیْرًا، وَھُوَالَّذِیۡ جَعَلَ اللَّیْلَ وَالنَّھَارَ خِلْفَةً لَّمَنْ اَرَادَ اَنْ یَّذَّکَّرَ اَوْ اَرَادَ شُکُوْرًا)</span>**

**(۲) <span class="quranic-text">(اِنَّا زَیَّنَّا السَّمَآءَ الدُّنْیَا بِزِیْنَةِ الْکَوَاکِب و َحِفْظًا مِّنْ کُلِّ شَیْطٰنٍ... الخ.)</span>**

**(۳) <span class="quranic-text">(وَلَقَدْ جَعَلْنَا فِی السَّمَآءِ بُرُوْجاً وَّزَیَّنَّاھَا لِلنَّاظِرِیْنَ وَحَفِظْنَاھَا مِنْ کُلِّ شَیْطَانٍ رَّجِیْمِ اِلَّا مَنِ اسْتَرَقَ السَّمْعَ فَاَتْبَعَهٗ شِھَابٌ مُّبِیْنٌ)</span>**

**(۴) <span class="quranic-text">(وَالسَّمَآءَ بَنَیْنٰھَا بِاَیْدٍ وَّاِنَّا لَمُوْسِعُوْنَ)</span>**

**(۵) <span class="quranic-text">(وَجَعَلْنَا السَّمَآءَ سَقْفًا مَّحْفُوْظًا وَّھُمْ عَنْ آیَاتِھَا مُعْرِضُوْنَ وَھُوَالَّذِیۡ خَلَقَ اللَّیْلَ وَالنَّھَارَ وَالشَّمْسَ وَالْقَمَرَ کُلٌّ فِیۡ فَلَکٍ یَسْبَحُوْنَ)</span>**

**(۶) <span class="quranic-text">(وَآیَةُ لَّھُمُ اللَّیْلُ نَسْلَخُ مِنْهُ النَّھَارَ فَاِذَا ھُمْ مُّظْلِمُوْنَ وَالشَّمْسُ تَجْرِیۡ لِمُسْتَقِرِّلَّھَا ذَالِکَ تَقْدِیرُالْعَزِیزِالْعَلِیْم وَالْقَمَرَ قَدَّرْنَاہُ مَنَازِلَ حَتَّی عَادَ کَالْعُرْجُوْنِ الْقَدِیْمِ لَا الشَّمْسُ یَنْبَغِیۡ لَھَا اَنْ تُدْرِکَ الْقَمَرَ وَلَا اللَّیْلُ سَابِقُ النَّھَارِ وَکُلٌّ فِیۡ فَلَکٍ یَّسْبَحُوْنَ)</span>**

**(۷) <span class="quranic-text">(فَالِقُ الْاَصْبَاحِ وَجَعَلَ اللَّیْلَ سَکَنًا وَّالشَّمْسَ وَالْقَمَرَ حُسْبَانًا ذَالِکَ تَقْدِیْرُ الْعَزِیْزِالْعَلِیْمِ وَھُوَ الَّذِیۡ جَعَلَ لَکُمُ النُّجُوْمَ لِتَھْتَدُوْا بِھَا فِیۡ ظُلُمَاتِ الْبَرَّ وَالْبَحْرِ قَدْ فَصَّلْنَا الْآیَاتِ لِقَوُمٍ یَّعْلَمُوْنَ)</span>**

**(۸) <span class="quranic-text">(اِنَّ رَبَّکُمُ اللهُ الَّذِیْ خَلَقَ السَّمَوَاتِ وَالْاَرْضَ فِیۡ سِتَّةِ اَیَّامٍ ثُمَّ اسْتَوٰی عَلَی الْعَرْشِ یُغْشِی اللَّیْلَ النَّھَارَ یَطْلُبُهٗ حَثِیْثًا وَّالشََّمْسَ وَالْقَمَرَ وَالنُّجُوْمَ مُسَخَّرَاتٍ بِاَمْرِہٖ أَلَا لَهُ الْخَلَقُ وَالْاَمْرُ تَبَارَکَ اللهُ رَبُّ الْعَالَمِیۡنَ)</span>**
پہلی آیات اور ان آیات کے علاوہ اس موضوع پر کثرت سے قرآن شریف میں آیات آئی ہیں جن سب کی تفسیر ہم نے اپنی کتاب تفسیر میں کی ہے۔

ان آیات کی شان نزول آسمانوں کی تخلیق ان کی رفعت اور ان میں جو قدرتِ خداوندی کے آثار پائے جاتے ہیں۔ اہلِ بصارت و بصیرت کو ان سے آگاہ کرنا تھا۔ اس حسن تخلیق اور اس کی بےمثال قدرت کے بارے میں خود رب العزت نے ارشاد فرمایا: (**<span class="quranic-text">وَالسَّمَآءِ ذَاتِ الْحُبُکِ</span>**) یعنی یہ حسن تخلیق کے لحاظ سے بہترین اور عدیم النظیر تخلیق ہے اور اس میں یہ بھی اضافہ فرمایا کہ اگر کوئی اس میں کسی قسم کا نقص معلوم کرنے کےلیے مدت العمر اسے دیکھتا رہے تو اس کی بصارت چلی جائے گی لیکن وہ اس میں کسی قسم کا نقص دریافت نہیں کرسکے گا۔ اسی طرح اللہ تعالیٰ جل شانہٗ نے یہ بھی ارشاد فرمایا کہ آسمان دنیا کو ستاروں سے زینت بخشی گئی ہے تاکہ اہل عالم انہیں دیکھ کر خوشی محسوس کرسکیں لیکن اس کے ساتھ یہ بھی ارشاد فرمایا کہ اس میں شہابوں کی تخلیق اس لیے کی گئی کہ اگر شیاطین آسمان کی طرف آنا چاہیں تو ان کی شعائیں اس میں مانع ہوں اور یہ بات بھی اپنی خوبی کے لحاظ سے زینت سماوات کے علاوہ اپنی جگہ بےنظیر ہے۔

بخاریؒ نے اپنی کتاب احادیث میں تخلیق کائنات کی ابتداء پر تفصیل سے گفتگو کی ہے اور قتادہ نے آسمان کو ستاروں سے مزین کرنے کے بارے میں لکھا ہے کہ اللہ تعالیٰ نے ان کے ساتھ جو تین کواکب تخلیق فرمائے ہیں وہ آسمان دنیا کی تزئین کےعلاوہ شیاطین کی عالم بالا کی طرف مزاحمت کےلیے ہیں، اگر کوئی شخص ان کے بارے میں کچھ اور کہتا ہے یا یہ کہتا ہے کہ دنیا میں حوادث ان ستاروں کے زیر اثر ظہور پذیر ہوتے ہیں تو وہ سراسر غلط کہتا ہے۔

اللہ تعالیٰ نے مندرجہ بالا آیات میں سے ایک آیہ شریفہ میں آسمان اوّل کو زمین کی مستحکم چھت فرمانے کے علاوہ ستاروں سے اس کی تزیین کو جہاں اہل نظر کے حیرت و استعجاب اور مسرت کا باعث فرمایا ہے وہیں یہ بھی فرمایا ہے کہ ان کی تخلیق کا ایک سبب یہ بھی ہے کہ ان کے ذریعہ اہل عالم بری و بحری سفر میں اپنی صحیح سمت کا پتہ لگا سکیں۔ ان باتوں کے علاوہ مفسرین نے بھی اس کی وضاحت کے سوا اور کچھ نہیں کہا اور جیسا کہ ہم نے ابھی عرض کیا کہ جو لوگ زمین پر رونما ہونے والے حادثات کو ان ستاروں کے اثرات سے منسوب کرتے ہیں وہ سراسر غلط کہتے ہیں۔

اس کے علاوہ اللہ تعالیٰ کے ارشاد کے مطابق اس نے سات آسمانوں کی تخلیق میں طبقات رکھے ہیں یعنی انہیں ایک کے اوپر ایک بنایا ہے: (**<span class="quranic-text">خَلَقَ سَبْعَ سَمٰوَاتٍ طِبَاقًا</span>**) لیکن ہیئت دان کہتے ہیں کہ ان آسمانوں کے درمیان خلاء نہیں ہے جب کہ جیسا کہ ہم نے اس سے قبل متعدد مستند حوالوں سے حدیث اوعال پیش کرتے ہوئے بیان کیا ہے کہ جب متعدد صحابہؓ سے آنحضرتﷺ سے دریافت فرمایا کہ آیا وہ جانتے ہیں کہ سات آسمانوں میں کیا ہے اور انہوں نے جواباً عرض کیا کہ اسے اللہ اور اس کا رسول ہی جانتے ہیں تو آپؐ نے فرمایا کہ آسمان اوّل سے پانچویں آسمان تک ہر آسمان کا درمیانی فاصلہ پانچ سومیل کی مسافت کا فاصلہ ہے اور اسی طرح پانچویں آسمان سے ساتویں آسمان تک ہر آسمان کا درمیانی فاصلہ پانچ سو میل کی مسافت کا فاصلہ ہے اور اسی طرح پانچویں آسمان سے ساتویں آسمان تک ہر آسمان کا درمیانی فاصلہ اسی قدر ہے۔ اس کے علاوہ آپؐ نے یہ بھی فرمایا کہ آسمانوں کے درمیانی فاصلوں میں کثافت ہے یعنی وہاں آب و ہوا جیسی کوئی لطیف شے نہیں ہے۔

اس حدیث کو بہ تمام و کمال احمدؒ، ابوداؤدؒ، ابن ماجہؒ اور ترمذیؒ نے روایت کیا ہے اور اسے حدیث حسن بتایا ہے۔

صحیحین(صحیح مسلم و صحیح بخاری) میں انس کی روایت کردہ حدیث اسرا میں راوی نے بتایا کہ جب آپ شبِ معراج پہلے آسمان سے گزرے تو وہاں آپﷺ کو حضرت آدم علیہ السلام ملے اور آپ کے دریافت فرمانے پر حضرت جبریل علیہ السلام نے بتایا کہ یہ ابوبشر ہیں۔ اس پر آپﷺ نے انہیں سلام کیا اور اس کے جواب میں حضرت آدم علیہ السلام نے آپ کا خیرمقدم کرتےہوئے آپ کو معراج پر مبارکباد دی۔ پھر اس طرح آپ دوسرے تیسرے، چوتھے، پانچویں، چھٹے اور ساتویں آسمان سے گزرتے ہیں عالم بالا تک تشریف لےگئے۔ ظاہر ہے کہ حدیث اوعال اور حدیث امرا آپؐ کے مشاہدات ہی پر مبنی ہیں اور مذکورہ بالا راویوں نے آسمانوں کے بارے میں آپؐ کے حوالے سے جو کچھ بیان کیا ہے وہ بھی مستند احادیث کے حوالے سے کہا ہے واللہ اعلم

ابن حزم، ابن منیر اور ابوالفرج ابن جوزی نیز بہت سے دوسرے علمائے دین کا متفقہ بیان یہ ہے کہ آسمان ایک کرہ مستدیر ہیں جس کے ثبوت میں انہوں نے اللہ تعالیٰ کا ارشاد **<span class="quranic-text">(کُلُّ فِیْ فَلَکٍ یَّسْبَحُوْنَ)</span>** بطورِدلیل پیش کیا ہے اور اس میں حسن نے ”یسبحون“ کا مطلب ”یدورون“ یعنی گھومنے والے بتایا ہے۔ ابن عباسؓ نے انہیں تکلے سے تشبیہ دی ہے جو ایک ہی دائرے میں گھوم کر ہمیشہ پہلی جگہ آتا رہتا ہے۔ دوسرے علماء نے اس کے ثبوت میں گردش آفتاب کو پیش کیا ہے جو شام کو مغرب میں غروب ہوکر صبح کو پھر مشرق سے طلوع ہوتا ہے۔

اس سلسلے میں امیہ ابن ابی صلت کے دومشہور شعر بھی یاد رکھنے کے لائق ہیں۔ وہ دو شعر یہ ہیں۔

| <span class="arabic-text">والشمس تطلع كل آخر ليلة</span>        | <span class="arabic-text">حمراء مطلع لونها متورد</span>  |
|:---------------------------------------------------------------:|:--------------------------------------------------------:|
| **<span class="arabic-text">تابی فلا تبدو لنا فی رسلها</span>** | **<span class="arabic-text">الا معذبة والا تجلد</span>** |

”یعنی ہم سورج کو مشرق سے طلوع ہوتے اور مغرب میں غروب ہوتے ہوئے تو دیکھتے ہیں لیکن بعد از غروب اس کی گردش کو نہیں دیکھ سکتے، بس اسے اگلی صبح اسی آب و تاب سے دوبارہ طلوع ہوتا ہوا دیکھتے ہیں“۔

طلوع و غروب آفتاب کے بارے میں جو حدیث نبوی(ﷺ) بخاریؒ، محمد ابن یوسف، سفیان، اعمش، ابراہیم تمیمی اور ان کے والد اور ابوذرؓ کے حوالے سے پیش کی ہے وہ یہ ہے کہ آنحضرتﷺ نے ایک دن آپ آخرالذکر یعنی ابوذرؓ سے دریافت فرمایا کہ آیا وہ جانتے ہیں کہ سورج غروب ہونے کے بعد کہاں جاتا ہے؟ تو انہوں نے عرض کیا:

”اللہ اور اس کا رسول ہی جانتے ہیں“۔

ان سے یہ سن کر آپﷺ نے فرمایا:

”وہ (سورج) مغرب میں غروب ہوکر عرش کے نیچے چلا جاتا ہے اور اللہ تعالیٰ کی اجازت سے اسے سجدہ کرتا ہے لیکن اس خیال سے کہ شاید اس کا سجدہ قبول ہوا یا نہیں باربار اس سجدے کی تکرار کرتا رہتا ہے“۔

 (ترجمہ مفہومی)

اور یہی مفہوم اس آیۃ شریفہ کا ہے:

(**<span class="quranic-text">وَالشَّمْسُ تَجْرِیْ لِمُسْتَقَرِّلَّھَا ذَالِکَ تَقْدِیْرُالْعَزِیْزِالْعَلِیْمُ</span>**)

اس بات کا ذکر اللہ تعالیٰ نے تخلیق کائنات کی ابتدا کے سلسلے میں بھی فرمایا ہے جس کی تفسیر مختلف تفاسیر میں موجود ہے نیز اس کا ذکر حدیث توحید میں بھی آیا ہے جس کو اعمش نے روایت کیا ہے اور اسے مسلم نے عنوان ”ایمان“ کے تحت اعمش اور یونس بن عبید کے حوالے سے اور ابوداؤد نے حکم بن عتبہ کے حوالے روایت کیا ہے لیکن ان دونوں کی روایات کا مآخذ ابراہیم بن یزید بن شریک اور ان کے والد اور ابوذرؓ کی روایت کردہ حدیث ہے جسے ترمذی نے ”حدیث حسن‘‘ بتایا ہے۔ ترمذیؒ کے بقول اس”حدیث حسن“ اور اس سلسلے کی دوسری احادیث میں کوئی تضاد نہیں ہے اس لیے ہم نے گردش افلاک کے بارے میں جو کچھ عرض کیا ہے وہ بھی بعید از قیاس یا صرف قیاسی نہیں ہے۔ چنانچہ جن لوگوں نے گردش افلاک کے بارے میں کچھ اور کہا ہے وہ قطعی غیرمدلل ہے۔

سورج کا مشرق سے اذن باری تعالیٰ کے بعد مشرق سے طلوع ہوکر مغرب میں غروب ہونا جسے ہم دیکھتے ہیں اور اس کا تحت العرش سجدہ کرنا جسے ہم نہیں دیکھتے وہ بھی بعید از قیاس نہیں ہوسکتا کیونکہ سورج کا نصف النہار تک پہنچ کر مغرب کی طرف جھکتے ہوئے عرش کے نیچے سجدہ ریز ہوجانا اور اپنی گردش کی یومیہ تکمیل کےلیے اذن باری تعالیٰ کا منتظر رہنا اور پھر اس کا جاری رکھنا جسے ہم شام تک دیکھتے ہیں اور رات کے اوقات میں اس کا اپنی گردش جاری رکھنا جسے ہم نہیں دیکھ سکتے وہ سب قرآن و احادیث سے ثابت ہے۔

جب نظام کائنات کے بارے میں جو ہماری نگاہوں کے سامنے ہے متعدد آیاتِ قرآنی اور احادیث نبوی(ﷺ) کی رو سے یہ بات پایہ ثبوت کو پہنچ چکی کہ یہ سب کچھ دستِ قدرت میں ہے اور اللہ تعالیٰ کے احکام کے تحت چل رہا ہے تو اس امر سے عقلاً بھی کس طرح انکار کیا جاسکتا ہے کہ جب قرب قیامت سورج اپنی حسب معمول یومیہ گردش کو رات تک مکمل کرکے دوبارہ مشرق سے طلوع کرے گا تو اسے تادیر یہ اجازت نہ ملے گی اور جب اجازت ملے گی تو اس حکم کے ساتھ کہ وہ اب مشرق سے طلوع ہونے کے بجائے اپنے مغربی مستقر سے طلوع ہوگا اور جب سورج خلافِ معمول مغرب سے طلوع ہوگا تو اہل دنیا جو اللہ تعالیٰ کے وجود اور اس کی قدرتِ کاملہ کے منکر ہوں گے۔ خدائےتعالیٰ اور اس کی قدرت پر ایمان لانے کا دعویٰ کریں گے لیکن اس وقت ان کا یہ دعویٰ اور ان کے سابقہ اعمال کی توبہ اللہ تعالیٰ کے نزدیک قابل قبول نہ ہوگی۔ سورج کی گردش اور اس کا مشرق و مغرب میں بالترتیب طلوع و غروب ہمارے سامنے ہے اور اُمیہ بن صامت نے اپنے مندرجہ بالا اشعار میں اسی حد تک بات کی ہے جسے ہم نے اپنی کتاب تفسیر میں تفصیل سے بیان کیا ہے۔

یہی بات اللہ تعالیٰ نے آیہ شریفہ (**<span class="quranic-text">ھُوَالَّذِیۡ جَعَلَ اللَّیْلَ وَالنَّھَارَ خِلْفَةً لِّمَنْ اَرَادَ أَنْ یَّذَّکَّرَ اَوْ اَرَادَ شُکُوۡرًا</span>**) میں ارشاد فرمائی یعنی رات اور دن یکے بعد دیگرے اس کے حکم کے تحت آتے جاتے رہتے ہیں لیکن ایک حد تک پہنچ کر اس کے حکم کے تحت یہ سلسلہ منقطع ہوجائے گا یعنی دنیا اپنے اختتام کو پہنچ جائے گی۔ یہی بات آنحضرتﷺ نے ارشاد فرمائی۔ آپؐ نے ارشاد فرمایا:

**<span class="arabic-text">اذا اقبل الليل من هنا وادبر النهار من هنا وغربت الشمس فقد افطر الصائم</span>.**

یعنی رات اور دن یکے بعد دیگرے آتے جاتے رہتے ہیں اور دن کو جب آفتاب غروب ہوجاتا ہے تو روزہ دار روزہ افطار کرتے ہیں۔ اس لیے محققین کے لیے لازم ہے کہ سورج کی گردش کے بارے میں ان بدیہی حقائق سے تجاوز نہ کریں۔

یہ جو راتیں اور دن نظام قدرت کے تحت بالترتیب اوّل ربیع سے آخر ربیع تک اور اوّل خریف سے آخر خریف تک گھٹتے بڑھتے رہتے ہیں اور پھر اعتدال پر آجاتے ہیں۔ یہ سب اللہ تعالیٰ کے حکم سے اپنے بندوں کی ضروریات اور ان کی سہولت کے لیے ہوتا رہتا ہے۔

صحیحین(صحیح مسلم و صحیح بخاری) میں سفیان بن عیینہ کی زبانی زہری، سعید بن مسیبؒ اور ابوہریرہؓ کے حوالے سے مروی ہے کہ آنحضرتﷺ نے ارشاد فرمایا کہ اللہ تعالیٰ فرماتا ہے کہ ”ابن آدم اپنی سوجھ بوجھ کے لحاظ سے زمانے کو برا کہتا ہے حالانکہ زمانوں کا رد و بدل یعنی رات کو دن میں اور دن کو رات میں تبدیل کرنا میرے قبضہ قدرت میں ہے اور یہ میرے ہی حکم سے ہوتا ہے“۔ بعض روایات میں یہ الفاظ ہیں کہ **<span class="arabic-text">انا الدهر اقلب الليل ونهاره</span>** یعنی میں خود زمانہ(دہر) ہوں اور میں خود ہی رات کو دن میں اور دن کو رات میں بدلتا رہتا ہوں۔ امام شافعی، ابی عبیدالقاسم بن سلام وغیرہ کہتے ہیں کہ اس قولِ خداوندی میں ”**<span class="arabic-text">انا الدهر</span>**“ سے مراد ”فاعل دہر“ ہے جس کے حکم سے زمانے بدلتے رہتے ہیں لہٰذا جو انسان دہر یا زمانے کو برا کہتا ہے وہ گویا اس کے فاعل کو برا کہتا ہے ورنہ دھر یا زمانہ تو مخلوق ہے جو کسی طرح خالق کی حیثیت اختیار نہیں کر سکتا۔

راتوں اور دنوں کے تغیر و تبدل اور مہینوں اور سالوں کا جو حساب ہم ان کے لحاظ سے لگاتے ہیں اس کے سلسلے میں ذرا ان آیات پر غور کیجیے جن میں اس کی وضاحت موجود ہے:

**(۱)** **(<span class="quranic-text">قُلِ اللّٰھُمَّ مَالِکَ الْمُلْکِ تُؤْتِی الْمُلْکَ مَنْ تَشَآءُ وَتَنْزِعُ الْمُلْکَ مِمَّنْ تَشَآءُ وَتُعِزُّ مَنْ تَشَآءُ وَتُذِلُّ مَنْ تَشَآءُ بِیَدِکَ الْخَیْرِ اِنَّکَ عَلیٰ کُلِّ شَیْءٍ قَدِیْرٌ، تُوْلِجُ اللَّیْلَ فِی النَّھَارِ وَتُوْلِجُ النَّھَارَ فِی اللَّیْلِ وَتُخْرِجُ الْحَیِّ مِنَ الْمَیَّتِ وَتُخْرِجُ الْمَیَّتَ مِنَ الْحَىِّ وَ تَرْزُقُ مَنْ تَشَآءُ بِغَيْرِ حِسَابٍ</span>)**

**(۲) (<span class="quranic-text">هُوَ الَّذِیْ جَعَلَ الشَّمْسَ ضِيَآءً وَّالْقَمَرَ نُوْرًا وَّ قَدَّرَهٗ مَنَازِلَ لِتَعْلَمُوْا عَدَدَ السِّنِيْنَ وَالْحِسَابَ مَا خَلَقَ اللهُ ذَالِكَ اِلَّا بِالْحَقِّ يُفَصِّلُ الْاٰيَاتِ لِقَوْمٍ يَّعْلَمُوْنَ اِنَّ فِی اخْتِلَافِ اللَّيْلِ وَالنَّهَارِ وَمَا خَلَقَ اللهُ فِی السَّمٰوَاتِ وَالْاَرْضِ لَآَيَاتٍ لِّقُوْمٍ يَّتَّقُوْنَ</span>)**

ان آیات میں پہلی آیہ شریفہ سے صاف ظاہر ہے کہ کائنات کی ہر شئے اللہ تعالیٰ کے قبضہ قدرت میں ہے، جسے جو چاہے بخش دے اور جس سے چاہے لے لے، وہی عزت دینے والا ہے اور وہی جسے چاہے ذلت سے ہمکنار کردے، روز و شب کا تغیر و تبدل اسی کے دستِ قدرت میں ہے اور وہ ہر شے پر قادر ہے، مردہ سے زندہ اور زندہ سے مردہ کردینا اسی کے دستِ قدرت میں ہے اور وہ جسے چاہے بے حساب رزق عطا فرما دے جب کہ دوسری آیہ شریفہ سے صاف پتہ چلتا ہے کہ اللہ تعالیٰ ہی نے سورج کو ضیاء اور چاند کو نور بخشا ہے اور ان کے منازل مقرر فرمادیئے ہیں تاکہ اس کے بندے یعنی ہم انسان ان کے ذریعہ اپنے سنین(برسوں) کا حساب رکھ سکیں نیز یہ اس نے جو کچھ پیدا کیا ہے یعنی ہرچیز کی تخلیق میں اس کی قدرت کے ساتھ اس کی حکمت کاملہ شامل ہے۔ اس نے اپنی یہ نشانیاں انسانوں کے سمجھنے کےلیے بنائی ہیں اور دن رات کا اختلاف بھی ان کے سامنے اس لیے رکھا ہے تاکہ وہ تقویٰ اختیار کریں۔ سورج اور چاند کےلیے اس نے جو بالترتیب الفاظ ضیا اور نور استعمال فرمائے ہیں ان کا راز یہ ہے کہ اس نے سورج کو شعائیں بخشی ہیں جن سے چاند اکتساب نور کرتا ہے اور ہر مہینے کے آغاز میں ہلال کی شکل میں نمودار ہوکر پندرھویں شب تک بڑھتا رہتا ہے جس کے بعد آخر ماہ تک گھٹتے گھٹتے آخری روز غائب ہو جاتا ہے اور اگلے مہینے کی پہلی تاریخ سے قبل کی شب میں دوبارہ ہلالی شکل اختیار کرلیتا ہے۔ چاند کا یہ گھٹنا بڑھنا اس کے سورج سے قرب و بعد کو ظاہر کرتا ہے اور یہ بات اب ہم سب جان گئے ہیں کہ سورج کے طلوع و غروب سے رات اور دن کے علاوہ مہینوں اور برسوں کا حساب رکھنا آسان ہے خصوصاً چاند کے نمودار ہونے اور اس کے آسمان سے غائب ہو جانے سے بالترتیب ہر مہینے کی ابتدا اور انتہا معلوم ہوتی ہے جیسا کہ ایک جگہ قرآن میں خود ارشاد فرمایا:

**(<span class="quranic-text">وَجَعَلْنَا اللَّیْلَ وَالنَّھَارَ آیَتَیْنِ فَمَحَوْنَا آیَةَ اللَّیْلِ وَجَعَلْنَا آیَةَ النَّھَارِ مُبْصِرَةً لِّتَبْتَغُوْا فَضْلًا مَّنْ رَّبِّکُمْ وَلِتَعْلَمُوْا عَدَدَالسَّنِینَ وَالْحِسَابَ وَکُلَّ شَیْءٍ فَصَّلْنَاہُ تَفْصِیْلاً</span>)**

ہم نے یہ سب باتیں ان آیات کی تفسیر کرتے ہوئے اپنی کتاب تفسیر میں تفصیل سے بیان کی ہیں۔

آسمانی کواکب میں سے علمائےتفسیر نے سات کو سیارے بتایا ہے جنہیں مفسرین کی اصطلاح میں متحیرہ کہا گیا ہے۔ ان مفسرین کے دعوے جو علم الاحکام کے خلاف نہیں درست ہیں لیکن جو اس کے برعکس ہیں وہ یقیناً باطل ہیں کیونکہ اپنے ان دعاوی کےلیے دلائل پیش کرنے سے وہ اب تک قاصر رہے ہیں۔ بہرحال ان کے بتائے ہوئے سات سیاروں کے نام یہ ہیں

(۱) قمر(چاند) جو آسمان دنیا میں ہے۔

(۲) عطارد، جو دوسرے آسمان میں ہے۔

(۳) زہرہ، جو تیسرے آسمان میں ہے۔

(۴) شمس، (سورج) جو چوتھے آسمان میں ہے۔

(۵) مریخ، جو پانچویں آسمان میں ہے۔

(۶) مشتری، جو چھٹے آسمان میں ہے۔

(۷) زحل، جو ساتویں آسمان میں ہے۔

باقی کواکب یا ستارے جنہیں وہ ثوابت کہتے ہیں ان کے نزدیک آٹھویں آسمان میں ہے لیکن اکثر متأخرین نے اسے ”کرسی“ بتایا ہے تاہم زمانہ، ماضی قریب کے محققین کے نزدیک یہ جملہ ستارے اور سیارے آسمان اوّل ہی میں ہیں لیکن اس کے ساتھ وہ یہ بھی کہتے ہیں کہ ان کے ایک دوسرے کے اوپر نیچے ہونے میں کوئی قباحت نہیں ہے۔ یہ آخری محقق اپنے وعدے کے ثبوت میں بطوردلیل مندرجہ ذیل دو آیاتِ قرآنی پیش کرتے ہیں:

**(1)** **<span class="quranic-text">(وَلَقَدْ زَیَّنَّا السَّمَآءَ الدُّنْیَا بِمَصَابِیْحَ وَ جَعَلْنَاھَا رَجُوْمًا لَّلشَّیَاطِیْنِ)</span>**

**(2) <span class="quranic-text">(فَقَضَاھُنَّ سَبْعَ سَمٰوَاتٍ فِیْ یَوْمَیْنِ وَاَوْحٰی فِیْ کُلِّ سِمَآءٍ اَمْرَھَا وَ زَیَّنَّا السَّمَآءَ الدُّنْیَا بِمَصَابِیْحَ وَحِفْظًا ذالِکَ تَقْدِیْرُالْعَزِیْزِالْعَلِیْمِ)</span>**

وہ ان آیاتِ قرآنی سے یہ نتیجہ اخذ کرتے ہیں کہ اللہ تعالیٰ نے آسمانوں میں سے زینت و آرائش کےلیے آسمانِ دنیا کو مخصوص کیا ہے۔ لیکن ان ستاروں کے باہم زیر و بالا ہونے سے ان کی پیش کردہ دلیل میں کوئی کوتاہی واقع نہیں ہوتی۔ واللہ اعلم

ان محققین کےنزدیک ساتوں بلکہ آٹھوں آسمان اپنے ستاروں اور سیاروں سمیت مشرق سے مغرب کی طرف گردش کرتے ہیں۔ ان کا کہنا یہ بھی ہے کہ چاند جو پہلا سیارہ ہے اپنی گردش ایک ماہ میں اور سورج جو چوتھا سیارہ ہے ماہ بماہ بارہ مرتبہ کرکے اپنی گردش پوری کرتا ہے جب کہ زحل جو ساتواں سیارہ ہے آسمان دنیا کی پیمائش کے لحاظ سے اپنی پوری گردش تیس سال میں مکمل کرتا ہے اور اس لحاظ سے سورج کی گردش آسمان کے دائرے میں بارہ مہینوں میں ۳۶۰ مرتبہ ہوتی ہے اور ایک سال کے یہی یعنی ۳۶۰ دن ہوتے ہیں۔

علم کلام کے (نام نہاد) ماہرین نے ستاروں کے مقامات، ان کی حرکات و گردش اور ان کی وسعت پر گفتگو کرنے کے بعد علم الاحکام پر روشنی ڈالنے کی کوشش کی ہے اور بتایا ہے کہ حوادث ارضی پر ان کے کیا اثرات مرتب ہوتے ہیں۔ لیکن ان کی اکثریت اس سلسلے میں کم سواد معلوم ہوتے ہیں۔ رہے یونانی تو وہ قبل مسیح علیہ السلام شام میں سکونت پذیر تھے اور انہوں نے اس سلسلے میں بہت سا علمی سرمایہ چھوڑا ہے۔ یہ لوگ عموماً شہر دمشق میں رہے جہاں انہوں نے اس شہر کے سات دروازے بنوائے تھے اور ہر دروازے کے ساتھ ایک ہیکل(عبادت گاہ) تعمیر کرائی تھی جو سات ستاروں کی جدا گانہ صفات سے موسوم کی تھی۔ ان ساتوں ہیکلوں میں وہ عبادت کرتے تھے اور ان کے الگ الگ ستاروں سے اپنی اپنی بھلائی کے لیے دعا مانگتے تھے۔ یہ جملہ باتیں مؤرخین نے لکھی ہیں خصوصاً ”سرالمکتوم“ کے مصنف نے چاند سورج اور دوسرے کواکب کے حوالے سے علمائے حرنانین یعنی عہد قدیم کے حران کے فلسفیوں کا ذکر کیا اور بتایا ہے کہ وہ سب مشرک تھے اور سات ستاروں کی پرستش کرتے تھے۔ ان کا گروہ صائبین کا گروہ کہلاتا تھا۔ انہی کواکب پرستوں کے مشرکانہ اعمال کے حوالے سے اللہ تعالیٰ نے ارشاد فرمایا:

(**<span class="quranic-text">وَمِنْ آیَاتِهِ اللَّیْلُ وَالنَّھَارُ وَالشَّمْسُ وَالْقَمَرُ لَا تَسْجُدُوْا لِلشَّمْسِ وَلَا لِلْقَمَرِ وَاسْجُدُوْا لِلّٰهِ الَّذِیْ خَلَقَھُنَّ اِنْ کُنْتُمْ اِیَّاہُ تَعْبُدُوْنَ</span>**)

”یعنی رات اور دن کی طرح شمس و قمر بھی اللہ تعالیٰ کی نشانیوں (مظاہر قدرت) میں سے ہیں (اس لیے) شمس و قمر کو سجدہ کرنے کے بجائے اسے سجدہ کرو جو ان کا خالق ہے“۔

اسی طرح قرآن شریف میں ایک جگہ ہدہد کا ذکر کرتے ہوئے اللہ تعالیٰ نے فرمایا کہ وہ پرندہ یمن کی ملکہ سبا اور اس کے لشکر کی خبر لےکرحضرت سلیمان علیہ السلام کی خدمت میں حاضر ہوا نیز انہیں اس کے حسن و جمال اور کثرتِ جاہ و مال کی بھی خبردی۔ اس کا ذکر اللہ تعالیٰ نے ہدہد کی زبانی یوں فرمایا:

**<span class="quranic-text">(اِنِّیْ وَجَدْتُّ امْرَأَۃً تَمْلِکُھُمْ وَاُوْتِیَتْ مِنْ کُلِّ شَیْءٍ وَّلَھَا عَرۡشٌ عَظِیْمٌ وَجَدْتُّھَا وَ قَوْمُھَا یَسْجُدُوْنَ لِلشَّمْسِ مِنْ دُونِ اللهِ وَ زَیَّنَ لَھُمُ الشَّیْطَانُ اَعْمَالَھُمْ فَصَدَّھُمْ عَنِ السَّبِیْلِ فَھُمْ لَا یَھْتَدُوْنَ..... الخ)</span>**

اللہ تعالیٰ نے عبادت کے حوالے آگے یہ بھی ارشاد فرمایا:

**<span class="quranic-text">(اَلَمْ تَرَأَنَّ اللهَ یَسْجُدُ لَهٗ مَنْ فِی السَّمٰوَاتِ وَمَنْ فِی الْاَرْضِ وَالشَّمْسُ وَالْقَمَرُ وَالنُّجُوْمُ وَالْجِبَالُ وَالشَّجَرُ..... الخ)</span>**

اس سلسلے میں اللہ تعالیٰ نے ایک اور جگہ قرآن میں فرمایا:

**<span class="quranic-text">(اَوَلَمْ یَرَوْا اِلیٰ مَا خَلَقَ اللهُ مِنْ شَیْءٍ یَّتَفَیَّأُ ظِلَالُهٗ عَنِ الْیَمِیْنِ وَالشَّمَآئِلِ سُجَّدًا لِلّٰهِ وَھُمْ دَاخِرُوْنَ......الخ)</span>**

اور ایک جگہ فرمایا:

**<span class="quranic-text">(وَلِلّٰهِ یَسْجُدُ مَنْ فِی السَّمٰوَاتِ وَالْاَرْضِ طَوْعًا وَّ کَرْھًا وَّ ظِلَالُھُمْ بِالْغُدُوِّ وَالْاٰصَال)</span>**

اور یہ بھی ارشاد فرمایا:

**<span class="quranic-text">(تُسَبِّحُ لَهُ السَّمٰوَاتِ السَّبْعِ وَالْاَرْضِ وَمَنْ فِیْھِنَّ وَاِنْ مِّنْ شَیْءٍ اِلَّا یُسَبِّحُ بِحَمْدِہٖ وَلَکِنْ لَّاتَفْقَھُوْنَ تَسْبِیْحَھُمْ اِنَّهٗ کَانَ حَلِیْمًا غَفُوْرًا)</span>**

اس موضوع پر قرآن میں کثرت سے بڑی اہم آیات ملتی ہیں۔

ایسی اکثر چیزیں زمین اور آسمان پر ہمارے مشاہدے میں شب و روز آتی ہیں جن میں اجرام فلکی خصوصاً چاند اور سورج بھی شامل ہیں جو اس لحاظ سے بڑے معتبر ہیں کہ ان کی چمک دمک میں کسی حیثیت سے تردید نہیں کی جاسکتی اور جنہیں دیکھ کر حضرت ابراہیم علیہ السلام نے ان کی الوہیت اور ان کے معبود ہونے کی تردید کی اور ان کی عبادت کو باطل ٹھہرایا جس کا تذکرہ خود اللہ تعالیٰ نے یوں فرمایا:
**<span class="quranic-text">(فَلَمَّا جَنَّ عَلَیْهِ اللَّیْلُ رَاٰی کَوْکَبًا قَالَ ھٰذَا رَبِّیْ فَلَمَّا أَفَلَ قَالَ لَا أُحِبُّ الْآفِلِیْنَ)</span>** (غائب ہونے والے) **<span class="quranic-text">(فَلَمَّا رَاَی الْقَمَرَ بَازِغاً قَالَ ھٰذَا رَبِّیۡ فَلَمَّا أَفَلَ قَالَ لَئِنْ لَّمْ یَھْدِنِیْ رَبِّیْ لَاَ کُوْنَنَّ مِنَ الْقَوْمِ الضَّآلِّیْنَ..... الخ)</span>**

اس آیہ شریفہ سے بطورِبرہان قطعی معلوم ہوتا ہے کہ اجرام سماوی میں جن کواکب اور چاند سورج کا ہم مشاہدہ کرتے ہیں وہ الوہیت کے لحاظ سے کسی حیثیت کے حامل نہیں ہیں کیونکہ وہ سب اللہ کی مخلوق ہیں اور اپنی گردش کے لحاظ سے بھی مسخر ہیں یعنی جن کاموں پر مامور ہیں انہی کو بجالانے کے پابند ہیں اپنی طرف سے کچھ کرسکتے ہیں نہ اپنی حدود سے ذرہ بھر تجاوز کرسکتے ہیں۔ یہ اس بات کا ناقابل تردید ثبوت ہے کہ دیگر اشیائے کائنات کی طرح کواکب اور شمس و قمر بھی مخلوقات خداوندی میں شامل اور مسخر ہیں اور احکام خداوندی کے پابند ہیں جیسا کہ قرآن میں ایک اور جگہ اللہ تعالیٰ نے فرمایا:

(**<span class="quranic-text">وَمِنْ آیَاتِهِ اللَّیْلُ وَالنَّھَارُ وَالشَّمْسُ وَالْقَمَرُ</span>**)

اور پھرسورج اور چاند کی پرستش سے منع کرکے صرف اپنی پرستش کا حکم دیا:

(**<span class="quranic-text">وَاسْجُدُوْا لِلّٰهِ الَّذِیْ خَلَقَھُنَّ اِنْ کُنتُمْ اِیَّاہُ تَعْبُدُوْنَ</span>**)

صحیحین(صحیح مسلم و صحیح بخاریؒ) میں جو حدیث نبوی(ﷺ) صلات کسوف (سورج گرہن کی نماز) کے تحت درج ہے جسے ابن عمر نے ابن عباسؓ، عائشہؓ اور چند دیگر صحابہؓ کے حوالے سے روایت کیا ہے کہ ایک روز آنحضرتﷺ نے اپنے خطبے کے دوران میں فرمایا:

**<span class="arabic-text">ان الشمس والقمر آيتان من آيات الله عز وجل وانهما لا ينكسفان لموت أحد ولا لحياته.</span>**

”یعنی سورج اور چاند اللہ تعالیٰ کی نشانیوں میں سے دونشانیاں ہیں اور وہ کسی کی موت یا پیدائش پر گہن میں نہیں آتے“۔
بخاریؒ نے مسدد، عبدالعزیز بن مختار، عبداللہ داناج اور ابوسلمہ کی زبانی ابوہریرہؓ کے حوالے سے تخلیق کائنات کے بارے میں جو حدیث نبویؐ پیش کی ہے اس میں آنحضرتﷺ کا یہ ارشاد درج کیا ہے کہ آنحضرتﷺ نے فرمایا کہ سورج اور چاند قیامت کے دن اپنی اپنی روشنی سے محروم ہوجائیں گے۔

اس حدیث کو بخاریؒ نے خصوصی طور پر تخلیق کائنات کا تذکرہ کرتے ہوئے بیان کیا ہے:

حافظ ابوبکرالبزار نے اس حدیث کی روایت میں تمہیداً تفصیل میں جاتے ہوئے ابراہیم بن زیاد بغدادی یونس بن محمد، عبدالعزیز بن مختار کی زبانی عبداللہ الداناج کے حوالے سے بیان کیا کہ آخرالذکر یعنی عبداللہ الداناج نے کہا کہ انہوں نے خالد بن عبداللہ قسری کے زمانے میں ابوسلمہ بن عبدالرحمٰن کو کہتے سنا کہ ایک روز وہ یعنی ابوسلمہ مسجد کوفہ میں بیٹھے تھے کہ وہاں جناب حسن تشریف لے آئے تو باتوں باتوں میں ابوسلمہ نے انہیں ابوہریرہؓ کے حوالے سے مندرجہ بالا حدیث نبویؐ یوں سنائی۔ کہ آنحضرتﷺ نے فرمایا کہ: (**<span class="arabic-text">ان الشمس والقمر ثوران فى النار يوم القيامة</span>**) ابوسلمہ سے یہ حدیث سن کر جناب حسن نے ان سے پوچھا: ”ان کا دین کیا ہے؟“ یہ سن کر ابوسلمہ بولے: ”میں آپ سے روز قیامت سورج اور چاند کی انتہا کے بارے میں آنحضرتﷺ کی خدمت بیان کررہا ہوں کہ وہ قیامت کے روز آگ (نارجہنم) میں شامل کردئیے جائیں گے اور آپ مجھ سے ان کے دین کے بارے میں پوچھ رہے ہیں“۔ اس کے بعد البزار نے کہا کہ انہوں نے یہ حدیث ابوہریرہؓ کے حوالے سے صرف اس واقعے کی وجہ سے روایت کی ہے۔ عبداللہ الداناج نے بھی ابوسلمہ کے حوالے سے اس حدیث کے علاوہ کوئی دوسری حدیث روایت نہیں کی۔

حافظ ابویعلی موصلی نے جو حدیث نبویﷺ (**<span class="arabic-text">ان الشمس والقمر ثوران عظيمان فى النار</span>**) یزید رقاشی کے حوالے سے بیان کی ہے اور اس میں انس کا حوالہ بھی دیا گیا ہے ضعیف بتائی گئی ہے۔

اس کے علاوہ قرآنی الفاظ (**<span class="arabic-text">اِذَ الشَّمْسُ كُوِّرَتْ</span>**) کی وضاحت کے سلسلے میں ابن ابی حاتم کہتے ہیں کہ ان سے ابوسعید اشعج، عمر بن عبداللہ ازدی اور ابواسامہ نے مجالد اور شیخ مجیلہ کے حوالے سے بیان کیا کہ ان الفاظ قرآنی کی وضاحت ابن عباسؓ نے یوں کی کہ اللہ تعالیٰ سورج، ستاروں اور چاند کو روز قیامت سمندر میں ڈبوکر ان کی روشنی زائل فرما دیں گے، پھر اس کے بعد ایک گرم ہوا چلا کر انہیں حرارت بخشیں گے اور پھر انہیں آگ (آتش دوزخ) میں شامل فرمادیں گے۔

اس سے ثابت ہوتا ہے کہ سورج، چاند اور ستارے سب کے سب دوسری اشیائے کائنات کی طرح مخلوق خداوندی ہیں، جس طرح اللہ تعالیٰ نے انہیں اپنے کامل ارادے کے تحت تخلیق کیا اسی طرح جو سلوک ان کے ساتھ جب چاہیں گے فرمائیں گے جو سب اس کی حکمت بالغہ پر مبنی ہوگا اس لیے کسی کو اس کے علم اور حکمت کے بارے میں سوال کرنے کی گنجائش نہیں ہے۔

امام محمد بن اسحٰق بن یسار نے اپنی کتاب ”**<span class="arabic-text">كتاب السيرة من الشعر</span>**“ کے آغاز میں آسمان، زمین، سورج، چاند، ستاروں اور کائنات کی دیگر اشیاء کی تخلیق کے بارے میں یزید بن عمر بن نفیل کے بڑے خوبصورت اشعار درج کیے ہیں جن کے بارے میں ابن ہشام کی رائے یہ ہے کہ وہ اشعار امیہ ابن ابی صامت کے ہیں۔

بہرکیف مندرجہ بالا آیاتِ قرآنی، احادیث نبوی(ﷺ) اور دیگر مستند روایات کے مطالعہ کے بعد اس میں کسی شک وشبہ کی گنجائش نہیں رہتی کہ آسمانوں، زمینوں کواکب یعنی سیاروں اور ثوابت وغیرہ کو اللہ تعالیٰ نے پیدا کیا اور انہیں اپنے حکم سے ان کے متعلقہ کاموں پر جس طرح چاہا مامور فرمایا اور ان کے ساتھ آخرکار جو چاہے گا کرے گا۔

اکثر مفسرین نے ستاروں اور سیاروں کے تذکرے اور قصہ ہاروت و ماروت کہ زہرہ پہلے ایک عورت تھی جسے دو فرشتوں ہاروت و ماروت نے زمین پر آکر اور اس کے حسن بےمثال سے متاثر ہوکر اسے اسم اعظم سکھا دیا تھا جسے پڑھ کر وہ ستارہ بنی اور آسمان پر چلی گئی لیکن یہ صرف خیالی باتیں ہیں جسے اسرائیلیات سے اخذ کیا گیا ہے۔ یہ بھی ممکن ہے کہ متقدمین نے یہ بات کعب احبار سے سن کر محض ایک کہانی کے طور پر بیان کردی ہو اور اس کا ماخذ اسرائیلیات کو بھی بتایا ہو۔ امام احمدؒ اور حبان نے اس حکایت کو اپنی کتابوں میں درج کیا ہے لیکن احمدؒ نے یحییٰ ابن بکیر کی زبانی زہیر بن محمد، موسیٰ بن جبیر، نافع اور ابن عمرؓ کے حوالے سے یہ بھی بیان کیا ہے کہ اس حکایت کو آخرالذکر نے آنحضرتﷺ کی زبانِ مبارک سے تفصیلاً سنا تھا جو یہ تھا کہ ہاروت و ماروت زہرہ کے بے مثال حسن سے متاثر ہوئے اور اس سے جسمانی اتصال کے خواہش مند ہوئے تو زہرہ نے یہ شرط رکھی کہ اسے اسم اعظم لکھا دیا جائے جو ہاروت و ماروت نے اسے سکھا دیا۔ جس کا نتیجہ یہ ہوا کہ زہرہ اسے پڑھ کر ستارہ بنی اور آسمان پر چلی گئی اور ہاروت و ماروت اللہ کے نزدیک سزا کے مستحق ٹھہرے لیکن جہاں تک اس حکایت میں آنحضرتﷺ کے حوالے کا تعلق ہے تو وہ روایت ہی ایک تو انتہائی ضعیف ہے اور بفرض محال درست بھی ہو تو یقیناً آپؐ نے اسے بیان فرما کر اس کے بارے میں ساتھ ہی اسے اسرائیلیات کے من گھڑت افسانوں میں شامل فرمایا ہوگا تاہم جیسا کہ سطور بالا میں ہم نے عرض کیا یہ بھی کسی نہ کسی طرح متقدمین کی روایات میں شامل ہوگیا ہے لیکن اسے صرف ایک کہانی ہی سمجھنا چاہیے۔

ہماری اس گزارش کا سب سے بڑا بین ثبوت یہ ہے کہ عبدالرزاق نے اپنی تفسیر میں یہ قصہ بیان کرتے ہوئے ثوریؒ، موسیٰ بن عقبہؒ اور سالمؒ کے حوالوں کے آخر میں کعب احبار کا حوالہ دیا ہے اور کعب احبار انجیل کے عالم ہونے کے ساتھ ساتھ اسرائیلیات میں شامل کچھ ایسے قصے بھی بیان کیا کرتے تھے جو ظاہر ہے کہ اسرائیلیات کے دوسرے من گھڑت افسانوں کی طرح درحقیقت خلافِ واقعہ ہوتے تھے۔

ہماری ان گزارشات کا ایک اور مدلل ثبوت یہ ہے کہ جن راویوں نے اس قصے کی روایت کو دوسرے متعدد راویوں کے حوالے سے احادیث نبوی(ﷺ) تک پہنچایا ہے ان جملہ احادیث کو اکثر ثقہ محدثین نے کمزور اور غیرمستند بتاکر جیسا کہ ہم پہلے عرض کرچکے ہیں کعب احبار کےبیان کردہ دوسرے اسرائیلی افسانوں میں شامل کیا ہے حتیٰ کہ بخاری اور نسائی جیسے ثقہ ومستند محدثین نے اس سلسلے میں احادیث کی حد تک ان کی صحت سے انکار کیا ہے اور اس قصے کو اسرائیلیات کی خرافات سے منسوب کیا ہے۔

## مجرہ اور قوسِ قزح کا ذکر

ابوالقاسم طبرانی کہتے ہیں کہ ان سے علی بن عبدالعزیز، عارم ابونعمان اور ابوعوانہ نے ابی بشر، سعید بن جبیر اور ابن عباسؓ کے حوالے سے بیان کیا کہ رومی حکمران ہرقل نے معاویہؓ کو ایک خط لکھ کر ان سے درخواست کی تھی کہ وہ ان چند چیزوں کے بارے میں اسے لکھیں جن کے متعلق اکثر لوگ اس سے سوالات کرتے ہیں بشرطیکہ انہیں(معاویہ کو) عہدنبوت میں کسی نے ان کے بارے میں بتایا ہو۔ ابوالقاسم طبرانی مزید کہتے ہیں کہ ہرقل نے اپنے مذکورہ بالا خط میں معاویہؓ سے خاص طور پر مجرہ اور قوس قزح کے بارے میں پوچھا تھا اور معاویہؓ نے ہرقل کا وہ خط ابن عباسؓ کو بھیج دیا تھا تاکہ وہ اس کی طرف سے اس خط کا جواب دے دیں۔ چنانچہ ابن عباسؓ نے ہرقل کے ان سوالات کے جواب میں لکھا تھا کہ قوس قزح وہ ذریعہ ہے جس کی وجہ سے اہل زمین مکمل طور پر غرق ہونے سے محفوظ رہتے ہیں اور مجرہ آسمان کا وہ وہ دروازہ ہے جو آسمان اور زمین کی حد فاصل ہے۔

چونکہ ہرقل نے اس بقعہ نور کے بارے میں بھی سوال کیا تھا جہاں سورج کی براہِ راست شعاعیں دن میں صرف ایک لمحے کے لیے پہنچتی ہیں اس لیے ابن عباسؓ نے اس کا جواب بھی دیا تھا اور وہ یہ تھا کہ جس روشنی و تمازت میں مل کر سورج کی شعاعیں بوقت نصف النہار زمین پر منعکس ہوتی ہیں وہ خط استوا ہے جس کے نیچے ذرا فاصلے سے بحر بنی اسرائیل کا آغاز ہوتا ہے۔

یہ جملہ اسناد ابن عباسؓ تک صحیح تسلیم کی گئی ہیں لیکن اس سلسلے کی ایک دوسری روایت میں جو طبرانی ہی سے بحوالہ ابراہیم بن مخلد، فضل بن مختار، محمد بن مسلم طائفی، ابی یحییٰ، مجاہد اور جابر بن عبداللہ مروی ہے بتایا گیا ہے کہ آنحضرتﷺ نے جب معاذ کو اہل کتاب (یہود و نصاریٰ) کے پاس بھیجا تھا تو ان سے فرمایا تھا کہ ”میں تمہیں اہل کتاب کے پاس بھیج رہا ہوں لیکن اگر وہ تم سے(اور سوالات کے علاوہ) یہ بات دریافت کریں کہ آسمانی مجرہ کیا چیز ہے تو انہیں بتانا کہ وہ عرش کے نیچے ایک جاندار لعاب ہے“۔

اس روایت میں جس حدیث نبوی(ﷺ) کا حوالہ دیا گیا ہے اس سے جملہ ثقہ راویوں نے جن میں حافظ ابوالفتح ازدی شامل ہیں انکار کرتے ہوئے اس کو ”حدیث منکر“ میں شامل کیا ہے اور بتایا ہے کہ اس حدیث کا اصل راوی فضل بن مختار یعنی ابوسہل بصری ہے جو بصرے سے مصر چلا گیا اور ابوحاتم رازی کے بقول وہ ایک مجہول سا آدمی تھا جس نے بہت سی احادیث گھڑلی تھیں جو سراسر ناقابل اعتبار ہیں کیونکہ ان میں کوئی مستند حوالہ تک نہیں ہے۔ اس کے بارے میں یہی بات ابن عدی نے بھی کہی ہے اور اس کی روایت کردہ جملہ احادیث کو من گھڑت اور ناقابل اعتبار بتایا ہے جب کہ اس سلسلے میں نیز دیگر تخلیقات ارضی و سماوی کے بارے میں مندرجہ ذیل آیاتِ قرآنی بالکل واضح ہیں:

(۱) (**<span class="quranic-text">ھُوَالَّذِیۡ یُرِیْکُمُ الْبَرْقَ خَوْفًا وَّ طَمَعًا وَّ یُنْشِیْءُ السَّحَابَ الثِّقَالِ وَیُسَبِّحُ الرَّعْدُ بِحَمْدِہٖ وَالْمَلَآئِکَةُ مِنْ خِیْفَتِهٖ وَیُرْسِلُ الصَّوَاعِقَ فَیُصِیْبُ بِھَا مَنْ یَّشَآءُ وَھُمْ یُجَادِلُوْنَ فِی اللهِ وَھُوَ شَدِیْدُ الْمِحَال</span>**)

(۲) (**<span class="quranic-text">اِنَّ فِیْ خَلْقِ السَّمٰوَاتِ وَالْاَرْضِ وَاخْتِلاَفِ اللَّیْلِ وَالنَّھَارِ وَالْفُلْکِ الَّتِیْ تَجْرِیْ فِی الْبَحْرِ بِمَا یَنْفَعُ النَّاسَ وَمَا اَنْزَلَ اللهُ مِنَ السَّمَآءِ مِنْ رِّزْقٍ فَاَحْیَا بِهٖ الْاَرْضَ بَعْدَ مَوْتِھَا وَبَثَّ فِیْھَا مِنْ کُلِّ دَآبَّةٍ وَّتَصْرِیْفِ الرِّیَاحِ وَالسَّحَابِ الْمُسَخَّرِ بَیْنَ السَّمَآءِ وَالْاَرْضِ لَآیَاتٍ لِّقَوْمٍ یَّعْقِلُوْنَ</span>**)

اس کے علاوہ امام احمدؒ نے یزید بن ہرون، ابراہیم بن سعد، ان کے والد اور بنی غفار کے ایک بزرگ کے حوالے سے بیان کیا ہے کہ آ خرالذکر نے رسول اللہﷺ کو ارشاد فرماتے ہوئے سنا کہ:

**<span class="quranic-text">ان الله ینشیء السحاب فینطق احسن النطق ویضحک احسن الضحک.</span>**

اس حدیث کو موسیٰ بن عبیدہ بن سعد بن ابراہیم کو روایت کرتے ہوئے یہ بھی بتایا ہے کہ آنحضرتﷺ نے یہ بھی فرمایا کہ:

 ”اس کا (بادل کا) نطق رعد کی آواز اور اس کی تضحیک برق ہے“۔

ابن ابی حاتم کہتے ہیں کہ انہوں نے اپنے والد اور ہشام سے عبیداللہ رازی اور محمد بن مسلم کے حوالے سے سنا کہ انہیں باوثوق ذرائع سے معلوم ہوا کہ برق ایک فرشتہ ہے جس کے چارمنہ ہیں۔ اس کا ایک منہ انسان کے منہ کی طرح، دوسرا بیل کے منہ کی طرح، تیسرا گدھ کی طرح کے ایک پرندے کے منہ کی طرح اور چوتھا شیر کے منہ کی طرح ہے۔ جب وہ فرشتہ اپنے جسم کے پچھلے حصے کو جنبش دیتا ہے تو اس سے جو چمک پیدا ہوتی ہے وہی برق ہے۔

امام احمدؒ سے مروی ایک روایت کو ترمذیؒ، نسائی اور بخاریؒ نے ”کتاب الادب“ کے تحت بیان کیا ہے نیز حاکم نے اپنی کتاب ”مستدرک“ میں لکھا ہے کہ حجاج بن ارطاۃ کے بقول انہیں ابن مطر نے سالم اور ان کے والد کے حوالے سے بتایا کہ جب آنحضرتﷺ، رعد کی گرج اور برق کی کڑک سنتے تو فرماتے:

**<span class="quranic-text">اللھم لاتقتلنا بغضبک ولا تھلکنا بعذابک وعافنا قبل ذالک</span>**.

ابن جریر نے لیث کی زبانی اور ایک اور شخص اور ابوہریرہؓ کے حوالے سے بیان کیا ہے کہ آنحضرتﷺ رعد کی آواز سن کر فرمایا کرتے تھے: **<span class="quranic-text">سبحان من یسبح الرعد بحمدہ</span>** جب کہ حضرت علیؓ کے بقول آپ آواز رعد سن کر ”**<span class="arabic-text">سبحان من سبحت له</span>**“ فرمایا کرتے تھے۔

حضرت علیؓ کی زبانی یہی حدیث ابن عباسؓ، اسود بن یزید اور طاؤس وغیرہ سے مروی ہے جب کہ مالک نے عبداللہ ابن عمرؓ کے حوالے سے بیان کیا ہے کہ جب آنحضرتﷺ (بارش میں) رعد کی گرج سنتے تو باتیں کرنا موقوف فرما کر فرماتے: **<span class="quranic-text">سبحان من یسبح الرعد بحمدہ والملائکة من خیفته</span>** پھر اس کے بعد ارشاد فرماتے: **<span class="arabic-text">ان هذا وعيد شديد لاهل الارض</span>** یعنی یہ اللہ تعالیٰ کی طرف سے زمین والوں کے لیے شدید تنبیہ ہے۔

امام احمدؒ ابوہریرہؓ کے حوالے سے بیان کیا ہے کہ آنحضرتﷺ (برق و رعد کے بارے میں) یہ بھی فرمایا کرتے تھے کہ یہ اللہ تعالیٰ کے اپنے بندوں کے لیے فرمان ہیں کہ:

”اگر تم میرے بندے ہو تو میری اطاعت کرو کہ میں راتوں کو بھی انہیں بارش سے سیراب کرتا ہوں اور تمہارے لیے دن کو سورج طلوع کرتا ہوں۔ تو جب تم رعد کی آواز سنا کرو تو اللہ کا ذکر کیا کرو (کیونکہ) اللہ اپنے ذکر کرنے والوں کو کبھی کسی مصیبت میں مبتلا نہیں کرتا“۔

یہ سب کچھ تفاسیر میں تفصیل کے ساتھ بیان کیا جاچکا ہے۔ **<span class="arabic-text">وللّٰه الحمد والمنّة</span>**
