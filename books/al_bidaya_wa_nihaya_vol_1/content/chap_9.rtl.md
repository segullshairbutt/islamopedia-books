# باب ۹

## قصہ ہود علیہ السّلام

حضرت ہود علیہ السّلام کا پورا نام ہود بن شالخ بن ارفخشد بن سام بن نوح تھا۔ انہیں ہود کے علاوہ عابر بن شالخ بن ارفخشد بن سام بھی کہا جاتا تھا جب کہ کچھ لوگ انہیں ہود بن عبدالله بن رباح بن جارود بن عاد بن عوض بن ارم، ابن سام بن نوح (علیہ السّلام) بھی کہتے تھے اور کچھ دوسرے لوگ انہیں یکےبعددیگرے وقتاً فوقتاً پہلے دونوں ناموں سے پکارتے تھے۔

ابن جبیر نے ان کا ذکر کرتےہوئے کہا ہے کہ ان کا قبیلہ عاد بن عوص بن سام بن نوح کے نام سے یادکیا جاتا تھا۔ یہ لوگ عرب تھے اور ان کی سکونت یمن کے پہاڑی علاقے رمل میں تھی جو عمان و حضرموت کے سمندری ساحل پر واقع تھا جسے شحر کہاجاتا تھا اور ان کی وادی کا نام مغیث تھا۔

حضرت ہود علیہ السّلام کے قبیلے والے خس سے تیارکردہ خیموں میں رہتے تھے لیکن ان کی بناوٹ اتنی عمدہ ہوتی تھی کہ خود اللہ تعالیٰ نے قوم عاد پر عذاب الہٰی کی طرف اشارہ فرماتے ہوئے اس کے خیموں کی خوب صورتی اور عمدگی کی طرف بھی اشارہ کیا جو عذابِ خداوندی کے بعد یکسر تباہ و برباد ہوگئے تھے (**اَلَمْ تَرَكَيْفَ فَعَلَ رَبُّكَ بِعَادٍ اِرَمَ ذَاتِ الْعِمَادِ**) یہی عاد اوّل کی وہ قوم تھی جس کے بارے میں اللہ تعالیٰ نے ارشاد فرمایا کہ اس جیسی قوم پھر دنیا کے کسی علاقے میں نہیں پیدا کی گئی **(اِرَمَ ذَاتِ الْعِمَادِ الَّتِیْ لَمْ يُخْلَقْ مِثْلُهَا فِی الْبِلَادِ)** اس آیت قرآنی میں عاد ارم سے ظاہر ہے کہ عاد اولیٰ کی قوم مراد ہے۔ کچھ لوگ اس آیۃ قرآنی میں عاد ارم یعنی قوم عاد پر زور سمجھتے ہیں جب کہ کچھ دوسرے لوگ ذات العماد یعنی ان کے خیموں کی عمدگی اور خوبصورتی کی طرف اشارہ بتاتے ہیں لیکن ہمارے نزدیک اس آیۃ قرآنی میں قوم عاد ہی پر زور دیا گیا ہے جو اپنے رہن سہن کے لحاظ اس قدیم ترین زمانے میں بھی عروج پر تھی لیکن اپنے کبر و غرور اور کفر و الحاد کی بناء پر اسے عذاب الہٰی سے دوچار ہونا پڑا جس کا ذکر ہم نے اپنی کتاب تفسیر میں تفصیل سے کیا ہے ۔

جن لوگوں کا یہ خیال ہے کہ ارم ایک شہر تھا جو سطح ارضی پر دائرے کی شکل میں تھا اور جس کا ایک حصہ یمن، ایک حصہ شام اور ایک حصہ حجاز میں تھا وہ بعید از قیاس ہے اس قیاس کا کوئی ثبوت اب تک سامنے آیا ہے نہ کوئی دلیل حتی کہ کوئی ایسی روایت بھی مؤرخین کی نظر سے اب تک نہیں گزری جو اس قیاس کی بنیاد ٹھہرتی ہو۔

ابن حبان کی کتاب ’’صحیح‘‘ میں ابوذر کی طویل روایت میں جس میں انبیاء و مرسلین کا ذکر کیا گیا ہے یہ بھی بتایا گیا ہے کہ ان چاروں انبیاء یعنی ہودؑ، صالحؑ ، شعیبؑ اور ایک صاحب صحیفہ نبی یا اباذر کا تعلق عرب کی سرزمین سے تھا۔ کہا جاتا ہے کہ حضرت ہودعلیہ السّلام پہلے شخص تھے جو عربی زبان میں گفتگو کرتے تھے جب کہ وہب ابن منبہ نے بتایا ہے کہ عربی زبان میں پہلی بار گفتگو کرنے کا سہرا حضرت ہودعلیہ السّلام کے والد کے سر تھا۔ کچھ لوگوں نے یہ بات حضرت نوحؑ کی بابت کہی ہے اور کچھ دوسروں نے یہی بات حضرت آدم علیہ السّلام کے بارے میں بتائی ہے لیکن یہ دونوں باتیں بڑی مشتبہ ہیں، کچھ لوگوں نے اس سلسلے میں اور بہت کچھ کہا ہے۔

جہاں تک عرب مستعبرہ کا تعلق ہے تو اس کا اطلاق حضرت اسماعیل بن حضرت ابراہیم خلیل اللہ علیہ السّلام کی اولاد پر ہوتا ہے اور یہ بھی درست ہے کہ حضرت اسماعیل علیہ السّلام پہلے شخص تھے جو فصیح و بلیغ عربی میں گفتگو فرماتے تھے۔ تاہم حق بات یہ ہے کہ اللہ تعالیٰ نے زمین حرم پر ان کی والدہ حضرت ہاجرہؑ کو جن انعامات سے سرفراز فرمایا ان میں عربی زبان بھی شامل تھی اور اللہ تعالیٰ نے انہیں اسی عربی زبان میں حد درجہ فصاحت کے ساتھ مخاطب فرمایا تھا جس کا ذکر ہم حسب موقع ان شاء اللہ آگے چل کر کریں گے۔ ویسے یہاں اتنا عرض کرنا ضروری معلوم ہوتا ہے کہ عربی زبان میں رسول اللہﷺ کی فصیح البیانی بھی خدا داد تھی۔

بہرکیف اس باب میں ہمیں یہ بیان کرنا ہے کہ عاد کی قوم اور عاد کے زمانے سے طوفان کے بعد عرب میں بت پرستی شروع ہوئی۔ اس لیے اللہ تعالیٰ نے اس قوم میں انہی کے ایک بھائی حضرت ہودعلیہ السّلام کو بہ حیثیت نبی مبعوث فرمایا تاکہ وہ اپنی قوم کے لوگوں کو خدائے واحد کی پرستش کی ہدایت فرمائیں جیسا کہ اللہ تعالیٰ نے سورۃ اعراف میں بیان فرمایا ہے اور قوم نوح علیہ السّلام کے بعد سورة ’’**قد افلح المومنون**‘‘ میں بھی قوم عاد کا ذکر فرماتے ہوئے بتایا ہے کہ حضرت ہودؑ نے انہیں راہ راست پر لانے کی کوشش کی لیکن وہ پھر بھی بت پرستی کی عادت قبیحہ میں مبتلا رہے اللہ تعالیٰ نے سورہ حم سجدہ میں بھی قوم عاد کی شدت سے اصنام پرستی کے علاوہ ان کے انتہائی کبر و نخوت کا بھی ذکر فرمایا ہے۔ اس کے بعد قرآن مجید کی سورہ الحاقہ میں ارشاد فرمایا کہ قوم عاد پر ہوائے تند کی طوفانی شکل میں عذاب الہٰی کس طرح نازل ہوا۔

اس کے بعد اللہ تعالیٰ نے قوم ثمود اور فرعون پر عذاب الہٰی کے نزول کی طرف اشارے فرمائے ہیں جن کا ذکر ہم نے بحمد اللہ اپنی کتاب تفسیر میں جگہ جگہ حسبِ موقع تفصیلاً کیا ہے۔

عاد اور اس کی قوم کی پہلی شان و شوکت اور صرصر کے ذریعہ ان کی تباہی و بربادی کے بارے میں مذکورہ بالا قصے سے ملتا جلتا ایک قصہ امام احمدؒ نے اپنی مسند میں زید بن حباب، ابومنذر سلام بن سلیمان نحوی اور عاصم بن ابی النجود کی زبانی اور ابی وائل اور حارث یعنی ابن حسان کے حوالے سے جو ابن یزید البکری بھی کہلاتا تھا بیان کرتے ہوئے بتایا ہے کہ آخرالذکر ایک روز آنحضرتﷺ کی خدمت میں حاضری کےلیے ربذہ سے گزر رہا تھا کہ اسے بنی تمیم کی ایک بہت ہی بوڑھی عورت ملی۔ اس نے اس ضعیفہ کی منزل مقصود دریافت کی تو اس نے آگے کی طرف اشارہ کردیا۔ چونکہ وہ ضعیفہ بہت کمزور تھی اور چلنے میں دشواری محسوس کررہی تھی اس لیے اس نے اسے اپنی پیٹھ پر اٹھالیا۔ کافی دور چلنے کے بعد ایک مسجد نظر آئی جہاں اس ضعیفہ کے کہنے پر اس نے اسے اپنی پشت سے اتاردیا۔ بوڑھی نے اس سے پوچھا کہ وہ کہاں جارہا ہے؟ اس نے جواب دیا کہ وہ رسول اللہﷺ کی خدمت میں حاضری کے لیے مدینے جا رہا ہے اور اس سے پوچھا کہ اگر وہ آنحضرتﷺ کی خدمت میں کچھ عرض کرنا چاہتی ہو تو اسے بتا دے وہ آپ کی خدمت میں اس کی طرف سے اسے پیش کردے گا۔ بوڑھی نے جواب دیا کہ اس نے اپنی قوم کے بزرگوں کی زبانی قوم عاد کے بارے میں وہ قصہ سنا ہے جو اس کی قوم کے بڑے بوڑھے یکےبعددیگرے انہیں سناتے آئے تھے ۔ پھر وہ بولی کہ میں وہ قصہ آپ کو سنانا چاہتی تھی لیکن میں اتنی دور خود چلنے سے قاصر ہوں اور تمہیں بھی تکلیف دینا نہیں چاہتی۔ اس لیے تم میرےحوالے سے آپ کو وہ قصہ سنا دینا۔ اس نے اس کا اقرار کیا تو اس ضعیفہ نے قوم عاد کا قصہ جو اس کے بزرگ اپنے قبیلے کے بزرگوں سے سنتے چلے آرہے تھے اور اس نے بھی سنا تھا اسے سنایا۔ چنانچہ اس نے حسبِ وعدہ قوم عاد کے بارے میں تمام قصہ جو اس قوم کی پہلی شان و شوکت اور آخر میں اس کی تباہی کا قصہ آپ کی خدمت میں عرض کردیا۔

یہ بھی کہا جاتا ہے کہ راوی اس ضعیفہ کو آپ کی خدمت میں لایا تھا اور اسی نے آپ کو قوم عاد کا قصہ اپنی زبان سے سنایا تھا۔ اس نے آپ کو یہ بھی بتایا تھا قوم عاد کی تباہی کے بعد ان کی عمارات کے کھنڈرات کی زمیں بوس دیواروں کی دراڑوں سے بے شمار خزانے بھی نکلے تھے۔ اس بوڑھی عورت نے آپؐ سے یہ بھی عرض کیا تھا کہ وہی خزائن قبل اسلام بنوتمیم اور بنوعاص کی با ہمی مخاصمت کا سبب بنے تھے۔ اس روایت کے بارے میں راویوں میں اختلاف پایا جاتا ہے۔ ویسے بھی یہ روایت غریب اور محل نظر ہے۔

حضرت ہودعلیہ السّلام کے حج کے بارے میں جو قصہ بیان کیاجاتا ہے اسے ہم پہلے ہی حضرت نوح علیہ السّلام کے قصہ حج کے ضمن میں بیان کر چکے ہیں۔ امیرالمومنین حضرت علیؓ کی روایت کے مطابق حضرت ہودعلیہ السّلام کی قبر کا یمن میں پایا جانا ثابت ہوتا ہے لیکن بعض متاخرین نے اس کا محل وقوع دمشق میں بتایا ہے۔ کہا جاتا ہے کہ دمشق کی جامع مسجد کے احاطے میں سمت قبلہ جو قبر پائی جاتی ہے وہ حضرت ہودعلیہ السّلام کی ہے۔ واللہ اعلم

## قوم ثمود کے نبی حضرت صالح علیہ السّلام کا قصہ

ثمود وہی قبیلہ ہے جو اپنے جد ثمود اور اپنے بھائی جدیس کے نام سے مشہور ہے اس قبیلے کا جد اور اس کا بھائی جدیس دونوں عابر بن ارم بن سام بن نوح کی اولاد میں سے تھے۔ یہ قبیلہ عرب العاریہ میں شامل اور عرب ہی کا مشہور قبیلہ تھا جو وادی حجر میں سکونت رکھتا تھا یہ وادی تبوک اور حجاز کے درمیان واقع ہے۔

رسول اللہﷺ وادی حجر سے مسلمانوں کے ساتھ تبوک جاتے ہوئے گزرے تھے۔ اسی زمانے میں غزوہ تبوک وقوع پذیر ہوا تھا ۔ ہم اس کا ذکر ان شاء اللہ آگے چل کر حسبِ موقع جلد کریں گے۔

قوم ثمود بت پرست تھی ۔ اس لیے اللہ تعالیٰ نے اس قوم کا ایک شخص صالح بن عبد بن ماسح بن عبید[1^] بن حاجر ابن ثمود بن عابر بن ارم بن سام بن نوح اس قوم کی ہدایت و اصلاح کے لیے بحیثیت نبی مبعوث فرمایا جس نے انہیں اللہ تعالیٰ وحدہٗ لا شریک کی عبادت کی دعوت دی۔ اور اصنام پرستی سے روکنے کی کوشش کی مگر اس کی قوم کے کچھ لوگ تو اس پر اور اس کے پروردگار اللہ تعالیٰ پر ایمان لے آئے۔ البتہ ان میں سے اکثر لوگ کفر پر قائم رہے بلکہ اپنے قول و فعل سے حد درجہ ان کی مخالفت کر نے لگے بلکہ حضرت صالح علیہ السّلام کے قتل کی کوشش کرنے لگے بلکہ اس اونٹنی کو مارڈالا جو اللہ تعالیٰ نے اس قوم پر اتمام حجت کے لیے دلیل حق بناکر ان پر اتاری تھی۔ چنانچہ اللہ تعالیٰ نے اپنی قدرت کاملہ سے انہیں گھیرا اور ان پر وہ عذاب نازل کیا جس کا ذکر اس نے سورۂ اعراف میں فرمایا ہے۔ اللہ تعالیٰ نے اس قوم کا ذکر سورۂ ہود، سورۂ حجر، سورۂ سبحان (سبحان الذی) سورۂ شعراء، سورۂ نمل میں بھی فرمایا ہے اور وہ تمام ہدایات بھی ارشاد فرمائی ہیں جو اس نے اپنے بندے اور نبی حضرت صالح علیہ السّلام کے ذریعہ ان کو پہنچائیں لیکن جب وہ بہت پرستی اور احکام الہٰی سے روگردانی سے باز نہ آئے تو ان پر بطور سزا عذابِ عظیم نازل فرمایا لیکن ان لوگوں کو محفوظ رکھا جو اس پر اور اس کے بندے اور نبی حضرت صالح علیہ السّلام پر ایمان لا کر خدائے بزرگ و برترد واحد کی طرف مائل ہو گئے تھے
(**وَنَجَّيْنَا الَّذِيْنَ آمَنُوْا وَكَانُوْا يَتَّقُوْنَ** ) (سورۂ حم سجده)

اللہ تعالیٰ نے اس قوم اور اس پر عذاب الہٰی کا ذکر سورۂ برأة، سورۂ ابراہیم، سورۂ فرقان، سورۂ (ق)، سورۂ نجم و الفجر میں بھی فرمایا ہے۔ ان تمام قرآنی سورتوں میں اگرچہ انبیائے بنی اسرائیل حضرت موسیٰ علیہ السّلام وغیرہ کےذریعہ ان کی قوم پر توریت وزبور میں جو ہدایات بھیجی گئی تھیں اور اسے خدائے واحد پر ایمان لانے کا حکم دیا گیا تھا۔ بطور خاص انہی کا ذکر کیا گیا ہے لیکن ساتھ ہی قوم ثمود کی نافرمانی و سرکشی کا ذکر اس کے انجام سے آگاہ کیا گیا ہے۔ ہم نے ان قرآنی آیات کی تفصیلی تفسیربحمد اللہ اپنی کتاب تفسیر میں

---

[1^]ایک نسخے میں عبید بن ماشخ لکھا ہے جو دراصل صالح بن عبید بن ماسح بن آصف الخ تھا۔ ( محمود الامام )

---

کی ہے۔ یہاں ہم نے عنوانِ بالا کے تحت قوم عاد کے بعد قوم ثمود کا ذکر، اس پر عذاب الہٰی کا اور حضرت صالح علیہ السّلام کو محفوظ رکھنے نیز ان کے متبعین کو اس عذاب سے بچا لینے کا ذکر کیا ہے۔ قوم ثمود پر عذابِ الہٰی کے سلسلے میں اللہ تعالیٰ نے خود ارشاد فرمایا:
**(وآتَيْنَا ثَمُوْدَ النَّاقَةِ مُبْصِرَةً فَظَلَمُوْا بِهَا)**

مذکورہ بالا ناقہ کے قتل کا مرتکب اگرچہ قوم ثمود کا رئیس قدار بن سلف بن جندع ہوا تھا لیکن اس کی سزا اس کی ساری قوم نے جو کفر و سرکشی میں اس سے کم نہ تھی بھگتی۔ قدار کے متعلق کہا جاتا ہے کہ وہ ایک زانیہ کے بطن سے پیدا ہوا تھا لیکن چونکہ اس نے سالف کے بستر پر جنم پایا تھا، اس لیے اسے قدار بن سالف بن جندع کہا جاتا تھا ویسے، جیسا کہ کہا جاتا ہے، اس کے باپ کا نام صیبان تھا۔ قوم ثمود کے رئیس قدار کی رنگت سرخ بتائی گئی ہے لیکن یہ بھی بتایا گیا ہے کہ اس کے جسم اور چہرے پر گہرے نیلے دھبے تھے۔

امام احمدؒ نے عبداللہ بن نمیر اور ہاشم یعنی ابوعزرہ کی زبانی اور ہاشم کے والد عبداللہ بن زمعہ کے حوالے سے آنحضرتﷺ کے ایک خطبے کا ذکر کیا ہے جس میں آپؐ نے حضرت صالح، ان کی قوم ثمود اور اس پر وجود باری تعالیٰ اور اس کی قدرتِ کاملہ کی دلیل ثابتہ کے طور پر نزولِ ناقہ کا ذکر فرماکر اس کی سرکشی اور ناقہ صالح علیہ السّلام پر ظلم اور اس کے قتل کا تذکرہ بھی فرمایا تھا نیز اس قدم پر بالآخر عذاب الہٰی کا قصہ بیان فرمایا تھا اور آیۃ قرآنی (**أَلَا اِنَّ ثَمُوْدَ كَفَرُوْا رَبَّهُمْ أَلَا بُعْدًا الْثَمُوْدَ**) بھی تلاوت فرمائی تھی جس سے ظاہر ہوتا ہے کہ قوم ثمود اپنے جد اعلیٰ کے بعد لعنت کفر میں مبتلا ہوئی تھی۔

آنحضرتﷺ نے ایسا ہی ایک خطبہ غزوہ بدر کے بعد تیسری شب کو مدینے واپس ہوتے ہوئے اہل قلیب کے سامنے اس وقت فرمایا جب آپ سواری پر سوار ہو کر اپنے ہمراہیوں کو وہاں سے کوچ کا حکم دے چکے تھے۔ آپؐ نے اہل قلیب سے فرمایا تھا:
’’تم نے اپنا ہوتے ہوئے اپنے نبی کو یعنی مجھے ہزارہا تکلیفیں پہنچائیں جب کہ غیروں (اہل مدینہ) نے میرا ساتھ دیا، تم نے میرے قتل کی سازش کی جب کہ اللہ تعالیٰ کے فضل و کرم سے غیروں نے مجھے بچانے کی کوشش کی، میں نے تمہیں اللہ تعالیٰ کی ہدایات اور اس کے احکام پہنچائے لیکن تم لوگوں نے میری ایک نہ سنی بلکہ ہمیشہ میری مخالفت اور دشمنی پر کمربستہ رہے اور اب آخر میں مجھے اور میرے ساتھیوں کو کمزور سمجھ کر ہم پر چڑھ دوڑے لیکن تم نے اس کا انجام دیکھ لیا کہ میرے رب نے اپنے فضل و کرم سے تمہاری کثرتِ تعداد کے باوجود ہماری قلیل تعداد اور بےسروسامانی کے باوجود ہمیں تم پر غالب کیا۔ لیکن کیا یہ میرے رب کی حقانیت اور میری تمہارے نبی کی حیثیت سے صداقت کا ثبوت نہیں ہے؟‘‘ (خطبہ نبوی کا تشریحی ترجمعہ)

آنحضرتﷺ کے اس خطبے کے خاتمے پر حضرت عمرؓ نے آپؐ سے عرض کیا کہ ’’حضور! آپ ان لوگوں کو قوم نوح اور اقوام عاد و ثمود کے انجام سے بھی آگاہ فرما دیتے‘‘۔ حضرت عمرؓ کی یہ بات سن کر آپؐ نے فرمایا: ’’اس کے بارے میں تو میں انہیں آیاتِ قرآنی کے حوالے سے بار بار آگاہ کر چکا ہوں لیکن یہ اپنی حرکات سے کہیں باز آنے والے تھے ۔ تاہم یہ بھی اپنا انجام کچھ دیکھ چکے ہیں اور کچھ آگے چل کر دیکھ لیں گے۔ الا ماشاء اللہ‘‘۔ ( مفہومی، وضاحتی ترجمہ)

امام احمدؒ فرماتے ہیں کہ ان سے وکیع اور زمعہ بن صالح نے سلمہ بن و اھرام، اور ابن عباسؓ کے حوالے سے بیان کیا کہ جب آنحضرتﷺ حج کے لیے مدینے سے مکہ جاتے ہوئے وادی عسفان سے گزرے تو آپؐ نے حضرت ابوبکرؓ سے دریافت فرمایا ’’اے ابوبکر! یہ کونسی وادی ہے‘‘۔ تو انہوں نے عرض کیا: ’’یا رسول اللہ(ﷺ) یہ وادی عسفان ہے‘‘۔

حضرت ابوبکرؓ سے یہ سن کر آپ نے ارشاد فرمایا: ’’ہود اور صالح علیہ السّلام بھی حج کے لیے جاتے ہوئے اسی وادی سے گزرے تھے۔ الخ‘‘
حدیث نبوی کی یہ روایت ہم قصہ نوح علیہ السّلام کے ضمن میں طبرانی کے حوالے سے بھی یہ تفصیل بیان کر چکے ہیں۔

### غزوہ تبوک کے سال آنحضرت ﷺ کا وادئ حجر سے گزر:

امام احمدؒ فرماتے ہیں کہ ان سے عبد الصمد اور صخر بن جویریہ نے نافع اور ابن عمرؓ کے حوالے سے بیان کیا کہ جب غزوۂ تبوک کے سال رسول کریمﷺ اپنے ہمراہیوں کے ساتھ ارض ثمود کی قریبی وادی حجر سے گزرے تو آپؐ کے ہمراہیوں نے وہاں خیمے نصب کرکے اس چشمے سے پانی پیا جس سے قوم ثمود کے لوگ پانی پیا کرتے تھے اور اپنی سواری کے اونٹوں کو چارہ ڈالا تو آنحضرتﷺ نے ان سے فرمایا کہ اپنے اپنے چولہے کی لکڑیاں جلا کر بھسم کردو اور اپنے اونٹوں کا باقی ماندہ چارہ بھی جلا ڈالو، پھر آپ نے انہیں وہاں سے (جلد) کوچ کا حکم دیا۔ اس کے بعد جب آپؐ اس کنویں پر پہنچے جہاں (حضرت صالح علیہ السّلام کی) اونٹنی پانی پیا کرتی تھی تو آپؐ نے اپنے ہمراہیوں کو حکم دیا کہ وہ اس زمین میں داخل نہ ہوں جس پر عذاب الہٰی نازل ہوچکا ہے مبادا کہیں انہیں بھی کسی ایسے ہی عذاب سے دوچار ہونا پڑے۔ البتہ وہ اسے دیکھ کر عذاب الہٰی سے خوف کا سبق حاصل کرنا چاہیں تو بےجا نہ ہوگا ۔

امام احمدؒ نے ایسی ہی ایک روایت عفان، عبدالعزیز بن مسلم اور عبداللہ بن دینار کی زبانی عبد اللہ بن عمرؓ کے حوالے سے بیان کی ہے جس میں بتایا گیا ہے کہ آنحضرتﷺ نے غزوہ تبوک کے سال سر زمین ثمود کی قریبی وادی وادی حجر سے گزرتے ہوئے اپنے ہمراہیوں سے فرمایا تھا کہ وہ اس سر زمین میں داخل نہ ہوں جہاں قوم ثمود عذاب الہٰی سے دوچار ہوچکی ہے بلکہ اسے دور سے دیکھ کر عذاب الہٰی سے خوف کا سبق حاصل کریں۔

مذکورہ بالا روایات کے علاوہ قوم ثمود کے بارے میں کچھ ایسی روایات بھی سننے میں آئی ہیں جن پر اعتبار نہیں کیاجاسکتا کیونکہ وہ مستند نہیں ہیں۔ لہٰذا ایسی روایات پر اعتبار نہ کرنا بہتر ہے۔ البتہ یہ دیکھ لیا جائے کہ وہ متعلق آیات قرآنی اور احادیث نبوی سے متضاد تو نہیں اور اگر ہوں تو انہیں مسترد کردیا جائے۔~~
