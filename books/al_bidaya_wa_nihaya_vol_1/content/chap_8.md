# باب ۸

## قصہ حضرت نوح علیہ السّلام

حضرت نوح علیہ السّلام لامک بن متوشلخ بن خنوخ کے فرزند تھے جب کہ خنوخ تاریخ میں عموماً ادریس بن یرد بن مہلاییل بن قینن بن انوش ابن شیث بن ابو البشر آدم علیہ السّلام کے نام سے مشہور ہیں۔

جیسا کہ ابن جریر نے بیان کیا ہے حضرت نوح علیہ السّلام کی ولادت حضرت آدم علیہ السّلام کی وفات کے ایک سو چھبیس سال بعد ہوئی تھی لیکن قدیم اہل کتاب کے مطابق وہ حضرت آدم علیہ السّلام کی وفات کے ایک سو چھیالیس سال بعد پیدا ہوئے تھے۔ تاہم حافظ ابو حاتم بن حبان نے اپنی تاریخ صحیح میں حضرت آدم علیہ السّلام کی وفات اور حضرت نوح علیہ السّلام کی ولادت میں درمیانی فصل کے بارے میں محمد بن عمر بن یوسف وغیرہ کے حوالے سے لکھا ہے کہ ایک شخص نے آنحضرتﷺ سے دریافت کیا کہ آیا حضرت آدم علیہ السّلام اور حضرت نوح علیہ السّلام دونوں نبی تھے اور جب آپؐ نے اس کے سوال کا اثبات میں جواب دیا تو اس نے حضرت آدم علیہ السّلام کی وفات اور حضرت نوح علیہ السّلام کی پیدائش کے درمیانی وقفے کے بارے میں آپؐ سے سوال کیا تو آپؐ نے دس قرون فرمایا۔ یہ حدیث مسلم نے پیش کی ہے لیکن اس کا کہیں سے استخراج نہیں کیا۔

صحیح بخاری میں ابن عباسؓ کے حوالے سے یہی حدیث آئی ہے اور اس میں بیان کیا گیا ہے کہ ایک قرن سے یہاں مراد سو سال ہیں۔ اس طرح وفات حضرت آدم علیہ السّلام اور ولادت حضرت ادریس علیہ السّلام کا درمیانی فصل ایک ہزار سال قرار پاتا ہے نیز یہ کہ اس دوران میں حضرت آدم علیہ السّلام کی جملہ اولاد کا مذہب اسلام تھا۔ البتہ ابن عباسؓ کے حوالے سے صحیح بخاری میں جو روایت بیان کی گئی ہے اس پر تمام اہل اسلام متفق ہیں اس سے جو بات متبادر ہوتی ہے وہ یہ ہے کہ حضرت ادریس علیہ السّلام کی اولاد کا مذہب اسلام نہیں تھا۔ اس طرح کچھ مؤرخین اور اہل کتاب کی اس بارے میں روایات صحیح قرار پاتی ہیں یعنی حضرت ادریس علیہ السّلام کے بعد حضرت آدم علیہ السّلام کی اولاد اسلام پر قائم نہیں رہی۔ تاہم ابن امامہؒ کی روایت سے یہ ثابت ہوتا ہے کہ غیرمسلم مؤرخین اور اہل کتاب کا یہ بیان کہ قابیل اور اس کے بعد ہی سے آدم علیہ السّلام کی اولاد اسلام کے دائرے سے خارج ہو گئی تھی غلط ہے۔

اگر قرن سے مراد بنی آدم کا ایک زمانہ یا ان کی ایک نسل لیا جائے جیسا کہ اللہ تعالیٰ کا ارشاد ہے کہ ”ہم نے نوح کے بعد کئی قرنوں کے لوگوں کو بلا کر کہا اور قرن آخر میں ان کی نشاۃ  ثانیہ کی اور یہ بھی فرمایا کہ اس دوران میں ان کی کئی قرون یعنی نسلیں گزریں اور یہ بھی کہ اس سے قبل ان کی کئی نسلیں گزر چکی تھیں اور اس کے علاوہ آنحضرتﷺ  کی حدیث مبارکہ کو کہ "میرا زمانہ خیر القرون ہے" پیش نظر رکھا جائے تو اس سے صاف ظاہر ہوتا ہے کہ حضرت نوح علیہ السّلام سے پہلے ہی بنی آدم کی کئی نسلیں دنیا میں رہ چکی تھیں اور اس طرح حضرت ادریس علیہ السّلام سے حضرت نوح علیہ السّلام تک ہزاروں سال ہوجاتے ہیں اور یہی بات اللہ تعالیٰ نےفرمائی ہے کہ اس دوران میں کئی قرون یعنی نسلیں تھیں ۔ واللہ اعلم

بہرکیف نوح علیہ السّلام وہی تھے جنہیں اللہ تعالیٰ نے اس وقت نبوت عطا فرمائی جب اس زمانے کے لوگ اصنام پرستی اور حد درجہ گمراہی میں مبتلا تھے اور وہ اللہ تعالیٰ کے پہلے پیغمبر تھے جنہیں اس نے زمین پر نبوت کے عہدہ جلیلہ سے سرفراز فرمایا جیسا کہ اہل موقف قیامت کے دن بھی کہیں گے ۔ حضرت نوح علیہ السّلام کی قوم کا نام جیسا کہ ابن جبیر وغیرہ نے بیان کیا ہے بنوراسب تھا اور وہ اسی نام سے مشہور تھی۔ 

البتہ اس روایت میں اختلاف پایا جاتا ہے کہ حضرت نوح علیہ السّلام کو پچاس سال کی عمر میں نبوت عطا ہوئی جب کہ یہ بھی کہا جاتا ہے کہ وہ اس وقت تین سو پچاسں سال کی عمر کو پہنچ چکے تھے اور بعض راویوں کے بیان کے مطابق وہ اس وقت چار سو اسی سال کے ہوچکے تھے ۔ یہ روایات ابن جبیر نے بیان کی ہیں اور انہیں حوالہ بحوالہ ابن عباسؓ تک پہنچایا ہے۔

 اللہ تعالیٰ نے حضرت نوح کا قصہ اور یہ کہ ان کی قوم میں جن لوگوں نے ان کی ہدایات پر عمل کرنے سے نہ صرف انکار کیا بلکہ انہیں کاذب اور گمراہ ٹھہرایا اور ان سے معجزات طلب کیے اور تا آخر اسی کفر و ضلالت میں مبتلا رہے تا آنکہ ان پر طوفان عظیم کی صورت میں اللہ تعالیٰ کی طرف سے عذاب نازل ہوا اور وہ لوگ جنہوں نے حضرت نوح علیہ السّلام کا اتباع کیا تھا اور ان پر اور خدائے تعالیٰ پر ایمان لاچکے تھے کس طرح ان کے ساتھ کشتی میں سوار ہوکر اس طوفان عظیم اور دردناک عذاب سے بچ نکلے تھے سورہ ہائے اعراف، یونس، ہود، انبیاء، مومنون، شعراء، عنکبوت، صافات، اقترب میں تفصیلاً بیان فرمایا ہے بلکہ اس قصے کی مکمل تفصیل کے ایک پوری سورت (سورہ نوح) بھی نازل فرمائی ہے۔ اس کے علاوہ اللہ تعالیٰ نے سورت سورہ برأۃ اور سورۃ ابراہیم میں بھی حضرت نوحؑ اور عاد و ثمود کی قوموں پر عذاب انہی کے نزول کا ذکر فرمایا ہے۔ تاہم ہم نے حضرت نوحؑ اور ان کی قوم کے حالات تمام کے تمام کتاب و سنت اور دوسری دینی کتب سے لیے ہیں اور ان میں ابن عباسؓ کی روایات کو مقدم سمجھا ہے اور انہی کو ترجیح دی ہے جیسا کہ ہم نے اس سے قبل حضرت ادریس علیہ السّلام کی وفات اور حضرت نوحؑ کی ولادت کے درمیانی فصل کے بارے میں قرون کا ذکر کرتے ہوئے انہی کی روایات کا حوالہ دیا ہے اور وہی روایات بخاریؒ نے بھی پیش کی ہیں۔ ویسے بخاریؒ نے ابن عباسؓ کی جو روایات قوم نوحؒ کے بعد دیگر اقوام کے بارے میں ابن جریج اور عطاء کے حوالے سے پیش کی ہیں اور"کلہم علی الاسلام" کے الفاظ یعنی وہ سب اسلام پر تھیں استعمال کیے ہیں ان میں یہ بھی بتایا ہے کہ ابن عباسؓ نے وہ روایات احادیث نبویؐ کے علاوہ متعلقہ قرآنی آیات کے حوالے سے بیان کی ہیں اور ان اقوام کے بعد عرب کی دوسری اقوام جو زمانہ رسول اللهﷺ تک نسلاً بعد نسل اصنام پرستی میں مبتلا ہوئیں اس کے اسباب بھی تفصیل سے بیان کیے ہیں اور ان سے قبل قوم نوحؒ کے رجال صالحین کا بھی ذکر کیا ہے۔ 
 یہ روایات عکرمہ، ضحاک، قتادہ اور محمد بن اسحٰق نے بھی مذکورہ بالا حوالوں ہی سے پیش کی ہیں ۔

حضرت نوح علیہ السّلام کے متبعین کی نسلوں کے جو افراد عرصہ بعید و مدت مدید تک اسلام پر قائم رہے ان کی اصنام پرستی کے آغاز کے اسباب میں سے ابی حاتم نے متعدد حوالوں سے ایک سبب یہ بھی بیان کیا ہے کہ اس زمانے کے کچھ لوگ اپنے کسی عزیز کی وفات کے بعد اس کی قبر پر اظہار افسوس اور گریہ و زاری کررہے تھے کہ اس وقت شیطان انسانی شکل میں ان کے سامنے آ کر بولا کہ وہ خواہ مخواہ اس شخص کی موت پر نوحہ کناں ہیں جب کہ وہ اسے زندہ سلامت ان کے روبرو لاسکتا ہے۔ شیطان سے یہ سن کر وہ لوگ بولے کہ اگر وہ ایسا کرسکتا ہے تو کرکے دکھائے۔ چنانچہ شیطان فوراً اس مردہ شخص کی شکل اختیار کرکے ان کے سامنے آ گیا۔ پھر بولا کہ اگر وہ چاہیں تو وہ ان کے بہت سے دوسرے مردہ افراد کو بھی زندہ کرکے دکھا سکتا ہے۔ پھر ان کی درخواست پر شیطان نے ایسا ہی کیا اور ان کے متعدد افراد کی شکل اختیار کرکے ان کے سامنے آگیا۔ پھر بولا کہ اگر وہ چاہیں تو وہ ان کے بہت سے دوسرے مردہ افراد کو بھی زندہ کرکے دکھا سکتا ہے۔ پھر ان کی درخواست پر شیطان نے ایسا ہی کیا اور ان کے متعدد افراد کی شکل اختیار کرکے یکے بعد دیگرے ان کے سامنے آتا گیا۔ یہ دیکھ کر وہ لوگ حیرت میں رہ گئے اور پھر شیطان کے اس مظاہرہ قدرت و اختیار کو اپنی آنکھوں سے دیکھنے کے بعد خدائے واحد کی پرستش ترک کرکے شیطان کے کہنے پر اس راستے پر یعنی اصنام پرستی کے راستے پر چلنے لگے۔ اس کے بعد آنحضرتﷺ کے زمانہ مبارک تک اقوام عرب اولاد در اولاد اس کفر و ضلالت میں مبتلا رہیں جس کا ذکر ہم نے حسب موقع اپنی کتاب تفسیر میں بالتفصیل کیا ہے۔ 

صحیحین(صحیح مسلم و صیح بخاری) میں آنحضرتﷺ کی حدیث مبارکہ درج کرتے ہوئے بیان کیا گیا ہے کہ جب آپؐ سے ام سلمہ و ام حبیبہ نے حبشہ کے ایک تبکدے کا ذکر کرتے ہوئے بتایا کہ وہاں بڑی خوب صورت تصاویر اور بتوں کے مجسمے رکھے گئے ہیں تو آپؐ نے فرمایا کہ ازمنہ قدیم میں جب کوئی مرد صالح وفات پاتا تھا۔ تو اس کی قوم کے افراد اس کی قبر پر ایک مسجد تعمیر کردیتے تھے لیکن رفتہ رفتہ وہی مساجد اب تبکدوں میں تبدیل ہوگئی ہیں جہاں لوگ اپنے اپنے مردہ افراد کے مجسمے بنا کر انہی کی پرستش کرنے لگے ہیں جو اللہ تعالیٰ جل شانہ کے نزدیک اس کے بندوں کا شر ہے۔

ان روایات کے اندراج کا یہاں اصل مقصد یہ بیان کرنا ہے کہ جب دنیا میں بت پرستی کی وبا عام ہوئی اور اس سے ہرطرف انتشار کی کیفیت پیدا ہوئی تو اللہ تعالیٰ نے اپنے بندے اور رسول حضرت نوح علیہ السّلام کو زمین پر اپنے بندوں کی اصلاح اور صرف اپنی پرستش کی ہدایت کےلیے مبعوث فرمایا تاکہ مخلوق خداوندی اس شرآمیز وبا سے بچ سکے ۔ چنانچہ حضرت نوحؑ نے جو متفق علیہ اللہ تعالیٰ کے زمین پر پہلے پیغمبر تھے اپنی قوم کو اللہ تعالیٰ کی طرف سے بت پرستی سے باز آنے کی حتی الامکان کوشش کی لیکن ان کے کچھ متبعین کے علاوہ سب کے سب اسی وبا میں مبتلا رہے بلکہ ان کے متبعین کی اولاد در اولاد بھی آگے چل کر جیسا کہ سطور بالا میں بیان کیا جاچکا ہے اس بلا کا شکار ہوگئی ۔ 

حضرت ابوہریرہؓ کی بیان کردہ حدیث شفاعت میں آیا ہے کہ آنحضرتﷺ کے ارشاد گرامی کے مطابق قوم نوح کے بت پرست جنہیں انہوں نے خدائے واحد کی پرستش کی ہدایت فرمائی تھی لیکن وہ اس ہدایت پر عمل پیرا ہونے کے بجائے آپ کو کاذب ٹھہراتے ہوئے اصنام پرستی پر بضد رہے تھے روز قیامت پہلے حضرت آدم علیہ السّلام کی خدمت میں گروہ  درگروہ پہنچیں گے اور ان سے عرض کریں گئے کہ آپ کو اللہ تعالیٰ نے خود اپنے ہاتھ سے پیدا کیا تھا اور آپ میں اپنی روح پھونکی تھی، پھر آپ کو جنت میں قیام کی اجازت مرحمت فرمائی تھی۔ لہٰذا آپ اللہ تعالیٰ سے ہماری شفاعت فرما دیجیے تا کہ وہ ہمارے گناہ معاف فرما دے لیکن ان کے جواب میں حضرت آدم علیہ السّلام فرمائیں گے کہ وہ خود اللہ تعالیٰ سے شرمندہ ہیں کہ وہ جنت میں رہتے ہوئے اس کے حکم کی خلاف ورزی کر بیٹھے تھے۔ اس لیے تم اپنے نبی حضرت نوح (علیہ السّلام) کے پاس جاؤ۔

اس کے بعد وہ حضرت نوح علیہ السّلام کی خدمت میں حاضر ہوکر وہی درخواست ان سے بھی کریں گے لیکن وہ فرمائیں گے کہ اللہ تعالیٰ آج اس قدر حالتِ غضب میں ہے کہ اس سے قبل کبھی نہیں ہوا تھا اور آج کے بعد شاید پھر کبھی نہ ہو، یہ کہہ کر وہ ان سے اللہ تعالیٰ کے سامنے ان کی شفاعت سے اپنی معذرت کا اظہار فرمائیں گے۔

 ابوہریرہؓ کی بیان کردہ اس حدیث شفاعت کو جو کافی طویل ہے بخاری نے قصہ نوحؑ کے تحت بہ تمام و کمال روایت کیا ہے۔ بہرکیف حضرت نوح علیہ السّلام نے اپنی قوم کو جیسا کہ سطور بالا میں بیان کیا جا چکا ہے حتی الامکان وہ تمام ہدایات کی تھیں جو اللہ تعالیٰ کے ایک رسول کے شایان شان ہوسکتی تھیں ۔

الغرض حضرت نوح علیہ السّلام نے وہی تمام باتیں جو آنحضرتﷺ نے قریش مکہ کے سامنے بیان کی تھیں اپنی قوم سے بیان کی تھیں اور جیسا کہ سورۃ انعام اور سورۃ کہف میں آیا ہے وہ اپنی قوم کو ایک ہزار سال تک اللہ تعالیٰ کی وحدانیت کا قائل کرنے اور اس سلسلے میں ان سے متواتر بحث کرتے رہے تھے جس کے بعد ان کی قوم پر طوفان عظیم کی صورت میں عذاب الہٰی نازل ہوا تھا۔ قرآن میں اللہ تعالیٰ کے اس ارشاد کے بعد کہ اس نے اپنے فضل و کرم سے حضرت نوح علیہ السّلام اور ان کے اہل ایمان ساتھیوں کو مذکورہ بالا طوفانِ عظیم میں غرقابی سے بچا لیا تھا اور ان متعدد مستند روایات کے باوصف کہ ان کی کشتی کوہ جودی تک جا پہنچی تھی جو ارضِ جزیرہ کا مشہور پہاڑ ہے اور جس کے باشندوں کا ذکر ہم ’’خلق الجبال‘‘ ( پہاڑی باشندے) کے ضمن میں کرچکے ہیں کچھ لوگ یہ (احمقانہ) سوال کرتے ہیں کہ جب طوفانِ نوح میں سب کچھ اور تمام مخلوق غرق ہوگئی تھی تو پھر روئے زمین پر اتنی کثرت سے انسان کہاں سے آگئے ؟ یہ لوگ اللہ تعالیٰ کے مذکورہ بالا ارشاد کے علاوہ اس کے یہ ارشادات کہ: (1) ’’ہم نے اس کی ذریت کے کچھ لوگوں کو باقی رکھا تھا‘‘(2) ’’وہ ہمارے رحم و کرم کی وجہ سے بچ گئے تھے‘‘۔ بھول جاتے ہیں ۔

 حضرت نوح علیہ السّلام کی ذریت میں تین افراد سام، حام اور یافث بہت مشہور ہیں اور روئے زمین پر خصوصاً حبشہ اور روم وغیرہ میں تمام اجناس انہی تینوں کے نام سے مشہور چلی آتی ہیں۔

 امام احمدؒ آنحضرتﷺ کی یہ حدیث مروی ہے کہ سام کی اولاد میں عرب، اہل فارس اور اہل روم ہیں، یافث کی اولاد میں ترک، سقالبہ اور یاجوج ماجوج ہوئے اور حام کی اولاد میں قبط، بربر اور سوڈان کے لوگ ہیں۔

 ابوہریرہؓ کی روایت کردہ حدیث نبویؐ کے مطابق آپؐ نے یہ بھی فرمایا کہ "سام کی اولاد میں قبط ،بر بر اور سوڈان کے لوگ ہیں ۔

ابوہریرہؓ کی روایت کردہ حدیث نبوی کے مطابق آپ نے یہ بھی فرمایا کہ" سام کی اولاد میں اچھے لوگ پیدا ہوئے جب کہ یافث اور حام کی اولاد میں برے لوگ ہیں"۔

 حافظ ابوبکر البزارؒ کہتے ہیں کہ "اس حدیث نبوی کے علاوہ ایسی دوسری کوئی مستند روایت ہماری نظر سے نہیں گزری۔ لہٰذا ہم نے حضرت نوح علیہ السّلام کی ان اولادوں کے بارے میں جو کچھ لکھا ہے وہ ابوہریرہؓ  کی بیان کردہ اس حدیث نبوی کی بنیاد پرلکھا ہے ۔ واللہ اعلم

ویسے کہا جاتا ہے کہ حضرت نوح علیہ السّلام کے یہ تینوں بیٹے ان کے ساتھ تھے جب کہ ان کا بیٹا کنعان طوفان میں غرق ہوا اوردوسرا بیٹا عابرطوفان سے قبل فوت ہوچکا تھا اور یہی روایت صحیح ہے۔

## مستند خبروں کے مطابق حضرت نوح علیہ السّلام کی سیرت:

اللہ تعالیٰ نے حضرت نوح علیہ السّلام کے متعلق فرمایا ہے :**(كان عبداً شکورا)** یعنی وہ شکر گزار بندہ تھا۔ 

کہا جاتا ہے کہ حضرت نوح علیہ السّلام جب بھی کچھ کھاتے پیتے یا پہنتے تو اللہ تعالیٰ کا شکر ضرور ادا کرتے تھے اور وہ اپنی شانِ نبوت پر بھی ہمیشہ اپنے پروردگار کے شکرگزار رہے۔

امام احمدؒ فرماتے ہیں کہ ان سے ابواسامہ اور زکریا بن ابی زائدہ نے سعید بن ابی بردہ اور انس بن مالک کے حوالے سے یہ حدیث نبوی روایت کی کہ آنحضرتﷺ نے فرمایا کہ ’’اللہ تعالیٰ اپنے اس بندے سے راضی ہوتا ہے جو کھائے تو اس کا شکر ادا کرے، پئے تو اس کا شکر ادا کرے‘‘۔ یہ حدیث نبوی مسلمؒ ، ترمذیؒ اور نسائی نے بھی ابواسامہ ہی کے حوالے سے روایت کی ہے۔

 ظاہرہے کہ شکر گزار وہی ہوسکتا ہے جو اپنے قول و عمل اور دل سے اپنی تمام عبادات میں اپنے پروردگار کا شکر ادا کرتا رہے جیسا کہ ایک شاعر کہتا ہے ۔

| شکر فائدہ مند تب ہی ہوتا ہے | کہ شکر زبان، عمل اور ضمیر سے ادا ہوتا رہے |
|:---------------------------:|:-----------------------------------------:|

## حضرت نوح علیہ السّلام کا روزہ :

بابِ صیام نوحؑ میں ابن ماجہ فرماتے ہیں کہ ان سے سہل بن ابی سہل اور سعید بن ابی مریم نے ابن ابی الہیہ، جعفر بن ربیعہ اور ابی فراس کے حوالے سے بیان کیا کہ آخرالذکر نے آنحضرتﷺ  کو فرماتے ہوئے سنا کہ ’’نوح (علیہ السّلام) روز عید الفطر اور روزعید الاضحٰی کے علاوہ ہمیشہ روزہ رکھا کرتے تھے‘‘۔
یہی حدیث نبوی ابن ماجہؒ نے عبداللہ بن لہیہ کے ذریعہ سے انہی کی سند اور الفاظ میں روایت کی ہے۔

طبرانی کہتے ہیں کہ ان سے ابواثر نباع روح بن فرج، عمرو بن خالد حرانی اور ابن لہیہ نے ابی قتادہ اور یزید بن رباج کے حوالے سے بیان کیا کہ آخرالذکرنے عبداللہ بن عمرو سے سنا اور عبداللہ بن عمرو نے آنحضرتﷺ کو فرماتے ہوئے سنا کہ’’نوح (علیہ السّلام) عیدالفطر کے دن اور عید الاضحیٰ کے دن کے علاوہ ہمیشہ روزے سے رہتے تھے جب کہ داؤد علیہ السّلام آدھے سال کے روزے رکھا کرتے تھے اور ابراہیم (علیہ السّلام) ہر مہینے میں تین دن روزے سے رہتے تھے اور ان میں تین دنوں میں کبھی روزہ چھوڑ بھی دیتے تھے‘‘۔ 

## حضرت نوح علیہ السّلام کے حج کا ذکر :

حافظ ابویعلیٰ فرماتے ہیں کہ ان سے سفیان بن وکیع اور خود ان کے والد نے زمعہ یعنی ابن ابی صالح، سلمہ بن و ہرام، عکرمہ اور ابن عباسؓ کے حوالے سے بیان کیا کہ ’’جب رسول اللہﷺ (مدینے سے مکے) حج کےلیے تشریف لےگئے تو آپ کے راستے ہیں وادی عسفان پڑی ۔ جب آپؐ اس وادی سے گزر رہے تھے تو آپؐ نے حضرت ابوبکرؓ سے دریافت فرمایا: "اے ابوبکرؓ  یہ کون سی وادی ہے؟‘‘۔

 حضرت ابوبکرؓ نے جواب دیا: یا رسول اللہ(ﷺ) یہ وادی عسفان ہے ۔ 

حضرت ابوبکر سے یہ سن کر آپ نے فرمایا: ’’جب نوح، ہود اور ابراہیم (علیہ السّلام) بیت العتیق (قدیم خانہ کعبہ) کے حج کےلیے آئے تھے تو وہ اسی وادی سے گزرے تھے، ان کے اونٹ سرخ رنگ کے تھے جن کی نکیلیں کھجور کی چھال کی بنی ہوئی تھیں، ان کا اپنا لباس تہمدوں اور عباؤں پر مشتمل تھا اور ان کی عبائیں چیتے کی کھال کی طرح تھیں"۔
اس حدیث میں بڑی غرابت پائی جاتی ہے۔ (مؤلف)

## حضرت نوحؑ کی اپنے بیٹے کو وصیت:

امام احمدؒ فرماتے ہیں کہ ان سے سلیمان بن حرب اور حماد بن زید نے صقعب بن زہبیر اور زید بن اسلم کے حوالے سے بیان کیا جب کہ حماد کو جہاں تک یاد تھا انہوں نے عطاء بن یسار اور عبداللہ بن عمرو سے سنا تھا کہ ایک روز جب وہ رسول اللہﷺ  کی خدمت میں حاضر تھے تو وہاں ایک صحرا نشین شخص یعنی بدو آیا جس نے بڑا قیمتی جبہ پہنا ہوا تھا جس میں دیبا کا کام تھا۔ یہ دیکھ کر آپؐ نے اس بدو سے فرمایا کہ آیا اس کا ساتھی وہی لباس تھا جو اہل فارس اور اہل روم بطور نمائش استعمال کرتے ہیں اور کیا اہل عرب بھی اب اہل فارس اور اہل روم کی طرح کبر و نخوت میں مبتلا ہونے لگے ہیں؟ پھر آپؐ نے اس کا جبہ ایک طرف سے پکڑ کر فرمایا:
’’یہ لباس تم پر نہیں سجتا کیونکہ اس سے عقل میں اضافہ نہیں ہوتا‘‘۔

اس کے بعد آپؐ نے جملہ حاضرین کو مخاطب کرتے ہوئے فرمایا : 
’’جب اللہ کے نبی حضرت نوح (علیہ السّلام) کی وفات کا وقت قریب تھا تو انہوں نے اپنے بیٹے کو بلاکر فرمایا تھا: میں بطور وصیت تمہیں دوباتوں کا حکم دینا اور دوباتوں سے روکنا چاہتا ہوں۔ جن دوباتوں کا میں تمہیں حکم دینا چاہتا ہوں ان میں سے پہلی بات یہ ہے کہ ہمیشہ یاد رکھنا کہ خدائے واحد کے سوا کوئی معبود نہیں اور دوسری یہ کہ ہمیشہ اس کی تحمید و تمجید بیان کرتے رہنا۔ زمین اور آسمان کے سات سات طبقات میں اگر زمین کے ساتوں طبقات اور آسمان کے ساتوں طبقات کسی ایک جگہ جمع ہوکر مبہم شکل میں بھی کسی کے سامنے آجائیں تو وہ ان سب کو لا الہ الا اللہ اور سبحان اللہ و بحمدہ کہتا ہوا پائے گا کیونکہ اللہ ہی ہے جو تمام زمینوں اور آسمانوں کی مخلوقات کو رزق دیتا ہے اور انہیں شرک اور کبر سے روکتا ہے۔ لہٰذا میں بھی تمہیں ان دو باتوں سے اجتناب کی وصیت کرتا ہوں‘‘۔ راوی بیان کرتا ہے کہ اس نے یا تمام حاضرین نے آپؐ سے عرض کیا: "یارسول اللہ(ﷺ) کیا اچھا لباس زیب تن کرنا شرک میں داخل ہوگا؟‘‘آپ نے فرمایا نہیں ۔ پھر دریافت کیا گیا: ’’کیا اچھی سواری پر سوار ہونا شرک سمجھا جائے گا ؟‘‘۔

جب آخر میں آپؐ سے دریافت کیا گیا کہ آیا کسی کی مجلس میں لوگوں کا آکر بیٹھنا اس شخص یا دوسروں کے لیے شرک سمجھا جائے گا ؟ تو آپ نے اس کا جواب بھی نفی میں دیا۔ اس لیے آپ سے دریافت کیاگیا کہ پھر کبر و شرک میں فرق کیا ہے اور شرک کیا ہے؟ اس کا جواب آپ نے یہ دیا کہ ’’حق کو کمتر اور لوگوں کو بڑا سمجھنا شرک ہے‘‘۔
یہ اسناد صحیح ہیں لیکن ان سے کسی (محدث) نے استخراج نہیں کیا ۔ (مؤلف)

ابوالقاسم طبرانی نے عبدالرحیم بن سلیمان کی روایت محمد ابن اسحٰق عمرو بن دینار اور عبداللہ بن عمرو کے حوالے سے بیان کرتے ہوئے بتایا ہے کہ آنحضرتﷺ نے حضرت نوح علیہ السّلام کی وصیت کے بارے میں فرمایا تھا کہ انہوں نے اپنے بیٹے کو دوخصائل سے پیوستگی اور دوخصائل سے اجتناب کی وصیت کی تھی۔ اس کے بعد آپؐ نے وہ باتیں بھی بیان فرمائی تھیں جن کا ذکر حضرت نوح علیہ السّلام کی زبان سے سطوربالا میں آچکا ہے۔

یہی حدیث ابوبکر بزار سے بھی ابراہیم بن سعید، ابی معاویہ الضرير، محمد ابن اسحٰق، عمرو بن دینار، عبد اللہ بن عمر بن خطابؓ کے حوالے سے اسی طرح مروی ہے جیسا اسے طبرانی نے روایت کیا ہے لیکن ظاہر ہے کہ اس کے آخری حوالے میں بھی عبداللہ بن عمر بن خطابؓ کی جگہ عبداللہ بن عمرو بن عاصؓ ہوگا جیسا کہ طبرانی کی روایت کے آخری حوالے میں بیان کیاگیا ہے ۔ واللہ اعلم

اہل کتاب کا گمان یہ ہے کہ حضرت نوح علیہ السّلام جب کشتی میں سوار ہوئے تھے اس وقت ان کی عمر شریف چھ سوسال تھی لیکن اہل کتاب کا یہ گمان یا خیال محل نظر ہے کیونکہ اگر قرآنی بیانات سے اہل کتاب کے اس قیاس کا مقابلہ کیا جائے تو اہل کتاب کا یہ قیاس صریحاً غلط ٹھہرے گا۔ قرآن کا پہلا بیان یہ ہے کہ حضرت نوح علیہ السّلام کی عمر بعثت سے قبل اور طوفان تک کا زمانہ ملاکر نوسو پچاس سال ہوچکی تھی۔ طوفان کے بعد وہ کتنے سال اور زندہ رہے یہ خدا بہتر جانتا ہے۔ قرآن کا دوسرا بیان جسے ابن عباسؓ نے استخراجاً پیش کیا ہے اور اب تک محفوظ ہے یہ ہے کہ وقت بعثت حضرت نوح علیہ السّلام کی عمر چارسواسی سال تھی اور طوفان کے بعد وہ تین سوپچاس سال اور زندہ رہے تو اس حساب سے ان کی پوری عمر ایک ہزار سات سواسی سال قرار پاتی ہے۔

 جہاں تک حضرت نوح علیہ السّلام کی قبر کے محل وقوع کا سوال ہے تو جیسا کہ ابن جریر اور ازرقی نے عبدالرحمٰن بن سابط یا کسی دوسرے تابعی کے حوالے سے مرسلاً بیان کیا ہے ان کی قبر مسجد حرام میں ہے۔ یہ بیان قوی ہے اور یقیناً صحیح بھی ہے کیونکہ اکثر متاخرین نے حضرت نوح علیہ السّلام کا قیام علاقہ بقاع کے کسی شہر میں بتایا ہے جسے آج کل بکرک نوح علیہ السّلام کہا جاتا ہے جہاں ایک جامع مسجد بھی تعمیر کی گئی ہے۔ ظاہر ہے کہ یہ مسجد بکرک نوح علیہ السّلام کی نسبت سے تعمیر کی گئی ہوگی ۔ واللہ اعلم