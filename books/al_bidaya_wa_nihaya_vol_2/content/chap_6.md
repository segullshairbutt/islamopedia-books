# باب ۶

## عرب کے ایام جاہلیت

امام بخاریؒ فرماتے ہیں کہ ان سے ابی عوانہ نے ابی بشر، سعید بن جبیر اور ابن عباس رضی اللہ عنہما کے حوالے سے بیان کیا کہ جسے ایام جاہلیت میں اہل عرب کی بد اعمالی اور جہالت کا پتہ لگانا ہو تو وہ قرآن مجید میں سورۂ انعام کی صرف وہ آیت پڑھ لے جس میں اللہ تعالیٰ نے ان کا بالاختصار مگر صاف صاف ذکر فرمایا ہے۔

وہ آیت یہ ہے:

”جن لوگوں نے اپنی اولاد کو بےوقوفی سے بے سمجھی سے قتل کیا اور خدا پر افترا کر کے اس کی عطا فرمائی ہوئی روزی کو حرام ٹھہرایا وہ گھاٹے میں پڑگئے۔ وہ بے شبہ گمراہ ہیں اور ہدایت یافتہ نہیں ہیں“۔ (۶: ۱۴۰)

ہم نے اس آیت کی تفسیر اپنی کتاب میں کرتے ہوئے ایام جاہلیت کے عربوں کے باطل عقائد اور ان کی بد اعمالیوں پر تفصیل سے گفتگو کر چکے ہیں اور بتا چکے ہیں کہ ان باطل پرستوں کا سرغنہ عمرو بن لحی تھا نیز پچھلے باب میں یہ بھی ذکر کر چکے ہیں کہ بلقاء سے اس نے پہلی بار ایک بت لاکر خانہ کعبہ میں نصب کرایا تھا اور پھر بڑھتے بڑھتے ان کی تعداد تین سو ساٹھ ہوگئی تھی۔

ابن اسحٰق وغیرہ بیان کرتے ہیں کہ جب مکے کے لوگوں نے دین اسماعیل سے منحرف ہو کر بت پرستی شروع کی تو ان کی دیکھا دیکھی عرب کے دوسرے مقامات پر بھی بت پرستی پھیلتی چلی گئی اور اس کی انتہا یہ ہوئی کہ ان دوسرے مقامات پر لوگوں نے اپنے الگ بت بنا کر ان کی پرستش کے لیے نئے بت خانے تعمیر کرلیے۔

ابن ہشام نے ان بتوں کے نام جو خانہ کعبہ میں رکھے گئے تھے لکھنے کے علاوہ ان بتوں کے نام اور شکلیں بھی بتائی ہیں جو عرب کے دوسرے مقامات پر پوجے جاتے تھے اور جہاں جہاں ان کی پرستش کی خاطر بت خانے تعمیر کیے گئے تھے ان مقامات کے نام کے ساتھ ان بت خانوں کے نام بھی لکھے ہیں۔

سہیلی کہتے ہیں کہ زمانہ اسلام میں فتح مکہ کے بعد آنحضرتﷺ کے حکم سے نہ صرف خانہ کعبہ میں نصب کردہ تمام بت توڑ دیئے گئے تھے بلکہ آپﷺ نے عرب کے ان دوسرے مقامات پر بھی چھوٹے چھوٹے لشکر بھیج کر اپنی وفات سے قبل ہی وہاں تعمیرشدہ بت خانے سب کے سب منہدم کرادیئے تھے اور ان میں نصب شدہ بت بھی ایک ایک کر کے تڑوا ڈالے تھے۔

ہم ان بت خانوں کے انہدام کی تفصیلات حسبِ محل ان شاءاللہ آگے چل کر پیش کریں گے۔

## حجازی عربوں کے جدِاعلیٰ عدنان کا ذکر جس پر آنحضرتﷺ کا قدیم سلسلہ نسب ختم ہوتا ہے

اس سلسلے میں کہ نبی کریمﷺ کا سلسلہ نسب حجازی عربوں کے جداعلیٰ عدنان پر ختم ہوتا ہے۔ کوئی اختلافی روایت نہیں ہے۔ البتہ عدنان اور اسماعیل بن ابراہیم علیہ السلام کے درمیانی آبا کی تعداد کے بارے میں مختلف روایات پائی جاتی ہیں۔

ایک روایت میں جو اہلِ کتاب کی روایات سے ماخوذ ہے ان کی تعداد چالیس بتائی گئی ہے اور وہ ان کے پاس اب تک موجود ہے۔ انہوں نے یہ تعداد ارمیا بن حلفیا کے کاتب رحبا کی کتاب سے لی ہے اور اس کی سند میں بہت سی روایات ان کے ہاں پائی جاتی ہیں جو اس سے قبل اور بعد کے زمانے کی ہیں یعنی ارمیا سے قبل اور بعد کے زمانے کی لیکن کچھ دوسری روایات میں ان کی تعداد کہیں تیس بتائی گئی ہے، کہیں بیس، کہیں پندرہ، کہیں دس، کہیں نو اور کہیں سات بتائی گئی ہے حتٰی کہ موسیٰ بن یعقوب نے عبداللہ بن وہب بن زمعہ زمعیٴ اور ان کی چچی کے علاوہ اُمِ سلمہ کے حوالے سے بیان کیا ہے کہ آخرالذکر نے خود رسول اللہﷺ کے حوالے سے بتایا کہ آنحضرتﷺ نے فرمایا کہ معد بن عدنان سے (اوپر کی طرف) آپ کا سلسلہ نسب معد بن عدنان بن اود بن زند بن الیریٰ بن اعراق الثریٰ ہے۔ اُمِ سلمہ نے یہ بھی بتایا کہ زندہ سے مراد الہمسیع، الیریٰ سے مراد نابت اور اعراق الثریٰ سے مراد اسماعیل علیہ السلام ہیں۔ اسماعیل علیہ السلام کو الثریٰ اس لیے کہ وہ ابراہیم علیہ السلام کے بیٹے تھے جن پر آگ نے اثر نہیں کیا تھا نیز یہ کہ تریٰ (نمناک مٹی) پر بھی آگ اثر نہیں کرتی۔

دارقطنی کہتے ہیں کہ اس حدیث نبوی کے علاوہ انہوں نے زند نام حضورﷺ کے سلسلہ نسب میں اور کسی روایت میں نہیں دیکھا۔ البتہ زند بن الجون نام کا جسے ابودلامہ کہا جاتا تھا، ایک شاعر ضرور گزرا ہے۔

منجملہ ائمہ سے حافظ ابوالقاسم سہیلی وغیرہ کا بیان یہ ہے کہ عدنان سے لے کر اسماعیل تک اوپر کی طرف اس کے آباء میں اکثریت چار سے لے کر زیادہ سے زیادہ دس یا بیس ہوسکتی ہے کیونکہ بختِ نصر کے زمانے میں معد بن عدنان کی عمر بارہ سال تھی۔

ابوجعفر طبری بیان کرتے ہیں کہ اللہ تعالیٰ نے ارمیا کو جو اس زمانے میں بنی اسرائیل کے نبی تھے وحی کے ذریعہ حکم دیا تھا کہ وہ بخت نصر کے ساتھ بابل چلے جائیں اور معد بن عدنان کو بھی اپنے ساتھ لے جائیں اور انہوں نے اللہ تعالیٰ کے حکم کے تحت ایسا ہی کیا تھا۔ پھر جب وہ شام گئے اس وقت بھی معد بن عدنان ان کے ساتھ تھے اور جب وہ شام سے بخت نصر کے تیار کردہ بیت المقدس کی ازسرنو تعمیر کے لیے بحکم خداوندی وہاں واپس آئے تو وہاں سے معد بن عدنان کو بھی اپنے ساتھ لائے تھے۔ اس کے بعد جب بنی جرہم عرب کے دوسرے علاقوں سے کثیر تعداد میں آکر حجاز خصوصاً مکے میں آباد ہوئے تو اس وقت بھی معد بن عدنان ان میں شامل تھے اور انہیں اپنے والد عدنان سے پہلے کا اپنا سلسلہ نسب جو انہوں نے ارمیا کے مذکورہ بالا کاتب رخبا کے پاس ایک کتاب میں دیکھا تھا بفضل خدا اچھی طرح یاد تھا کیونکہ اس کے بعد معد بن عدنان ہی کی نسل میں خدا کے آخری نبی رسول عربی نبی کریمﷺ کی ولادت باسعادت بحکم خداوندی ہونا تھی۔

اللہ تعالیٰ مالکؒ کو بھی اجرِعظیم سے نوازے کہ انہوں نے آنحضرتﷺ کے اس نسب نامے کی تحقیق میں یقیناََ کافی دقت اٹھائی ہوگی۔

ابن ہشام نے عدنان سے لے کر آدم علیہ السلام تک آنحضرتﷺ کا نسب نامہ پیش کیا ہے اور اس کے علاوہ آپ کا جو نسب نامہ جو سطور بالا میں پیش کیا گیا ہے وہ ایک مشہور حدیث نبوی کے حوالے سے پیش کیا جو تمام راویوں کے نزدیک حرف بحرف درست ہے جس میں اس کے اظہر من الشمس ہونے کی وجہ سے نہ کسی اختلاف کی گنجائش ہے نہ کسی ایک نام میں رد و بدل کی۔

بہرکیف ہم آنحضرتﷺ کے اس نسب نامے پر حسبِ توفیق دوسرے اہل عرب کے نسب ناموں کے ساتھ آگے چل کر ان شاءاللہ اور زیادہ تفصیلی گفتگو کریں گے۔ **<span class="arabic-text">وما توفيقنا الا بالله</span>**۔

ویسے آنحضرتﷺ کے اس نسب نامے کو امام ابوالعباس عبداللہ بن محمد ناشی نے عربی میں انتہائی فصاحت و بلاغت کے ساتھ نظم کیا ہے جس کی تعریف و توصیف کرتے ہوئے شیخ ابوعمر بن عبدالبر، حافظ ابوالحجاج انمری اور متعدد دوسرے عربی ادب کے ناقدین نے ان کے علم و فضل اور وسعت مطالعہ و تحقیق کی حد درجہ داد دی ہے۔

ابوالعباس عبداللہ بن محمد ناشی اصلاً انبار کے رہنے والے تھے جہاں سے وہ پہلے بغداد گئے اور وہاں سے مصر چلے گئے تھے۔

خطیب بغدادی نے عبداللہ بن محمد ناشی کے اس منظوم نسب نامے اور اس میں شامل حضور نبی کریمﷺ کی مدح میں قصیدے کے اشعار کی تعداد چار ہزار بتائی ہے اور اسے انتہائی لائق تحسین و تمجید بتایا ہے۔

خطیب بغدادی ہی نے عبداللہ بن محمد ناشی کا سال وفات دو سو ترانوے ہجری بتایا ہے۔ اللہ تعالیٰ عرب کے اس عظیم شاعر
اور حضور نبی کریمﷺ کے اس گراں قدر مداح کو اپنی بے پایاں رحمت سے نوازے۔ آمین!

## حجاز کے عربی قبائل کا عدنان تک اصولِ انساب

حجازی علمائے انساب نے عدنان کا نسب نامہ بتاتے ہوئے بتایا ہے کہ ان کے دوبیٹے معد اور عک تھے۔

سہیلی نے عدنان کے نسب نامے میں ان کے ایک بیٹے کا نام حارث بھی بتایا ہے جسے المذہب بھی کہا جاتا تھا۔

سہیلی کہتے ہیں کہ عدنان کی اولاد میں ان کے ایک بیٹے کا نام ضحاک بھی بتایا گیا ہے لیکن یہ بھی کہا جاتا ہے کہ ضحاک عدنان کا نہیں بلکہ معاد کا بیٹا تھا۔

سہیلی یہ بھی بیان کرتے ہیں کہ عدنان کا ایک بیٹا عدن بھی جس کے نام پر شہر عدن آباد ہوا لیکن یہ بھی کہا جاتا ہے کہ عدن نام کے دو شخص ہوئے ہیں جن میں سے ایک عدنان کا بیٹا تھا۔ یہ روایت طبری کی ہے جو یہ بھی کہتے ہیں کہ عدنان کے بیٹے عک نے اشعریوں میں شادی کی تھی اور یمن میں انہی کے شہر میں رہ پڑا تھا نیز ان کی زبان کی لغات پر بھی اسے عبور حاصل تھا اور وہ یمن کے اہل زبان کی طرح اس زبان میں گفتگو کرتا تھا۔ اس لیے یمن کے لوگ اسے یمن ہی کا باشندہ جانتے تھے اور وہ اس کا سلسلہ نسب عک بن عدنان بن عبداللہ بن ازد بن یغوث بیان کرتے ہیں جب کہ کچھ دوسرے لوگ عک بن عدنان بن ذيب بن عبدالله بن اسد بتاتے ہیں لیکن بعض لوگ اس دوسرے سلسلہ نسب میں ذیب کی جگہ ریث بتاتے ہیں۔

بہرحال عدنان کے دو بیٹے اور ان کا نسب نامہ وہی صحیح ہے اور متفق علیہ ہے جسے ہم سطور بالا میں بیان کرچکے ہیں۔ تاہم معد کے ہاں چار بیٹے ہوئے اور ان بیٹوں کے صحیح نام یہ ہیں: نزار، قضاعہ، قنص اور ایاد۔

قضاعہ کے بارے میں ہم نے پہلے جو کچھ بیان کیا ہے یعنی اس کی نسل کے بارے میں وہ ابن اسحٰق کے نزدیک صحیح نہیں ہے۔ کیونکہ قضاعہ مجرد اور غیرشادی شدہ تھا یا اس کی اولاد کے بارے میں کوئی صحیح روایت نہیں ہے۔ واللہ اعلم

جہاں تک قبض کا تعلق ہے اس کے بارے میں بتایا جاتا ہے کہ اسے یمن ہی میں لوگوں نے ہلاک کر دیا تھا اور اس کے کوئی اولاد نہیں ہوئی جس کی وجہ سے اس کی نسل ہی کا خاتمہ ہوگیا۔ البتہ نعمان بن منذر حیرہ میں کسریٰ کا نائب السلطنت تھا اور وہی اپنے اسلاف کے ایک گروہ کا فرد واحد باقی رہ گیا تھا۔

نزار کے تین بیٹے ربیعہ مضر اور انمار ہوئے۔ لیکن ابن ہشام کہتے ہیں کہ ایاد بن نزار کا بیٹا تھا۔

ابن ہشام کے بقول ایاد و مضر سگے بھائی تھے اور ان کی ماں کا نام سودہ بنت عک بن عدنان تھا جب کہ ربیعہ اور انمار کی ماں کا نام شقیفہ بنت عک بن عدنان تھا۔ شقیفہ کا نام جمعہ بنت عک بن عدنان بھی بتایا گیا ہے۔

ابن اسحٰق کہتے ہیں کہ انمار قبیلہ جریر بن عبداللہ بن البجلی کے دو مشہور جوانوں خثعم اور بجیلہ کا باپ تھا، اس نے اسی قبیلے میں شادی کی تھی اور یمن ہی میں سکونت اختیار کرلی تھی۔

ابن اسحٰق بیان کرتے ہیں کہ اہل یمن انمار کو انمار بن اراش ابن الحیان بن عمرو الغوث بن بنت بن مالک بن زید بن کہلان بن سبا بتاتے ہیں اور یہی درست بھی ہے کیونکہ سبا کے بارے میں ایک حدیث نبوی سے جسے ہم پہلے پیش کر چکے ہیں اسی کا ثبوت ملتا ہے۔

کہتے ہیں کہ مضر عرب کا پہلا حدی خواں تھا اور بڑا خوش گلو تھا لیکن ایک روز وہ اونٹ سے گرا تو اس کا ایک ہاتھ ٹوٹ گیا، اور وہ ہائے میرا ہاتھ، ہائے میرا ہاتھ کرتا رہ گیا۔ تاہم اس کی وجہ اس کا اونٹ کو تیز بھگانا تھا۔

ابن اسحٰق کہتے ہیں کہ مضر بن نزار کے دو بیٹے تھے جن کے نام الیاس اور عیلان تھے اور الیاس کے بیٹوں کے نام مدرکہ، طانجہ اور قمقمہ بتائے جاتے ہیں اور ان کی ماں کا نام خندف بنت عمران بن الحان بن قضاعہ بتایا جاتا ہے۔

ابن اسحٰق بیان کرتے ہیں کہ مدرکہ کا اصل نام عامر اور طانجہ کا اصل نام عمرو تھا، لیکن ایک دن ایسا ہوا کہ وہ دونوں شکار کو گئے اور جو کچھ شکار کیا تھا اسے وہیں پکانے بیٹھ گئے لیکن اس دوران میں ان کا اونٹ بھاگ نکلا تو عامر اس کی تلاش میں گیا اور اسے پکڑ کر واپس لایا جب کہ عمرو وہیں بیٹھا کھانا پکاتا رہا۔

جب وہ دونوں بھائی شکار سے واپس لوٹے اور اپنے باپ الیاس سے وہ واقعہ بیان کیا تو اس نے مزاجاََ عامر کا نام جو اونٹ کو تلاش کر کے لایا تھا مدرکہ اور عمرو کا نام جو کھانا پکاتا رہ گیا تھا طانجہ رکھ دیا اور پھر وہ دونوں بھائی انہی ناموں سے مشہور ہوگئے۔

ابن اسحٰق کہتے ہیں کہ مدرکہ کے ہاں خزیمہ اور ہذیل پیدا ہوئے تھے جن کی ماں بنی قضاعہ کی ایک عورت تھی اور خزیمہ کے ہاں کنانہ، اسد، اسدہ، ہون اور کنانہ کے ہاں ابوجعفر طبری پیدا ہوئے۔ تاہم ابوجعفر طبری کے کنانہ کا بیٹا ہونے کے بارے میں اختلاف پایا جاتا ہے۔

ویسے کنانہ کے بیٹے عامر، حارث، نضیر، غنما، سعد، عوف، جرولا، حدال اور غزوان بتائے جاتے ہیں۔
بعض لوگ نضر، مالکا، عبدمنات اور ملکان کو بھی کنانہ ہی کے بیٹے بتاتے ہیں۔

## قریش کے نسب، ان کی شاخوں اور ان کی ایک شاخ بنو نضر بن کنانہ کے فضلاء کا ذکر

ابن اسحاق کہتے ہیں کہ برہ بنت مرہ بن اد بن طانجہ صرف نضر کی ماں تھیں جب کہ ان کے شوہر کے دوسرے سب بیٹے ان کی دوسری بیوی سے تھے لیکن ابن ہشام ابن اسحاق کی اس رائے سے اختلاف کرتے ہوئے کہتے ہیں کہ برہ نضر، مالک اور ملکان تینوں کی ماں تھیں۔

ابن ہشام یہ بھی بیان کرتے ہیں کہ عبدمنات کی والدہ ہالہ بنت سوید بن عظریف جن کا تعلق قبیلہ از شنوہ سے تھا۔

اب ہشام کے مطابق صرف نضر کی نسل کے لوگ قریش ہیں اور وہی قرشی کہلانے کے مستحق ہیں اور جو لوگ ان کی نسل سے نہیں ہیں وہ قریش ہیں اور نہ قرشی کہلائے جا سکتے ہیں۔

ابن ہشام نے فہر بن مالک کو قریش اور ان کی اولاد کو بھی قرشی بتائے ہوئے ان کے علاوہ دوسرے لوگوں کو منجملہ قریش یا قرشی کہلانے کا مستحق نہیں سمجھا۔

یہی دونوں قول متعدد ائمہ علم الانساب نے بھی جن میں شیخ ابن عمر بن عبدالبر، زبیر بن بکار اور مصعب وغیرہ شامل ہیں پیش کیے ہیں یعنی یہی بیانات ان کے بھی ہیں۔ 

ابوعبید اور ابن عبدالبر کہتے ہیں کہ اکثر لوگوں نے نظر کو کنانہ کا بیٹا بتایا ہے، یہی بیان اسعد بن قیس کا ہے، جو اس سلسلے میں ہشام بن محمد بن سائب کلبی اور ابوعبیدہ معمر بن مثنیٰ شافعی کا مآخذ ہے۔

ابوعمر نے خصوصیت کے ساتھ یہ بیان کیا ہے کہ فہر بن مالک کی نسل میں سے کسی نے قریش سے اپنے نسبی تعلق کا اظہار نہیں کیا بلکہ خود اپنے آپ کو فہر بن مالک کی نسل سے بتاتے ہوئے اس کے ثبوت میں زبیر، مصعب زبیری اور علی بن کیسان کے بیانات پیش کیے ہیں۔

 <mark>زبیر بن بکار جنہوں نے قریش کے نسب ناموں کی تحقیق میں </mark>بڑی جدوجہد کی ہے وہ بھی فہر بن مالک اور نضر بن کنانہ کو نسبی طور پر الگ الگ بتاتے ہیں اور کہتے ہیں کہ جو شخص اس کے خلاف کہتا ہے وہ غلط کہتا ہے کیونکہ فہر بن مالک کا نسل قریش سے کوئی تعلق نہیں ہے۔ وہ اپنے اس بیان کی تائید میں علم الانساب کے بڑے بڑے جید علماء اور حفاظ انساب کے اقوال پیش کرتے ہیں۔ 

امام بخاریؒ کلیب بن وائل کے حوالے سے بیان کرتے ہیں کہ انہوں نے رسول اللہﷺ کی آغوش میں تربیت یافتہ آپ کی بیٹی زینب سے دریافت کیا کہ آنحضرتﷺ نے اگر اپنے نسب کے بارے میں کبھی ان سے کچھ فرمایا تو وہ انہیں بتائیں تو وہ بولیں کہ "وہ اس کے سوا اور کیا فرما سکتے تھے کہ وہ نضر یعنی نضر ابن کنانہ کی نسل سے ہیں؟"۔

طبرانی کہتے ہیں کہ ان سے ابراہیم بن نائلہ اصفہانی نے اسماعیل بن عمرو بجلی حسن بن صالح اور ان کے والد اور جشیش الکندی کے حوالے سے بیان کیا کہ ایک روز قبیلہ کندہ آنحضرتﷺ کی خدمت میں حاضر ہوئے اور آپﷺ سے کہا کہ "آپ ہم میں سے ہے"۔ اور پھر آپ کو اپنے قبیلے میں تشریف لے جانے کی دعوت دی تو آپﷺ نے فرمایا: "نہیں، ہم بنی نضر بن کنانہ ہیں اگر کوئی اس سے اتفاق کرتا ہے تو فبہا اور کوئی انکار کرے تو کیا کرے"۔ (حدیث نبوی کا مفہومی ترجمہ)

امام ابوعثمان سعید بن یحیی بن سعید فرماتے ہیں کہ انہوں نے اپنے والد اور کلبی سے ابی صالح اور ابن عباس رضی اللہ عنھما کے حوالے سے سنا کہ ایک دن بنی کندہ کا کوئی شخص جسے جشیش کہا جاتا تھا ایک روز آنحضرتﷺ کی خدمت میں حاضر ہوا اور اس نے آپﷺ سے عرض کیا: "یا رسول اللہ (صلی اللہ علیہ وسلم) ہمارا خیال ہے کہ عبدمناف ہم میں سے ہیں"۔ 

اس شخص کے اس سوال کا آنحضرتﷺ نے کوئی جواب نہیں دیا۔ اس نے دوبارہ وہی سوال کیا تب بھی آپﷺ نے اس کا کوئی جواب نہیں دیا لیکن جب تیسری بار اس نے وہی سوال کیا تو آپﷺ نے فرمایا کہ ہم کوئی مانے نہ مانے، نضر بن کنانہ کی نسل سے ہیں۔ (حدیث نبوی کا توضیحی ترجمہ)
ابن ہشام نضر بن کنانہ کی والدہ کے بارے میں کہتے ہیں کہ وہ برہ بنت مریعنی تمیم بن مرکی بہن تھیں۔

قریش کی وجہ تسمیہ کے بارے میں کہا جاتا ہے کہ قریش لفظ تقرش سے مشتق ہے جس کے معنی اکتساب اور تجارت کے ہیں۔ چونکہ قبیلہ قریش اکتساب رزق تجارت کے ذریعہ کرتا تھا اور اس کی تجارت شام کے علاوہ اور ملکوں تک پھیلی ہوئی تھی اس لیے وہ قریش کہلایا جانے لگا اور اس قبیلے کے افراد قرشی کے نام سے مشہور ہوئے اور جیسا کہ پہلے بیان کیا جا چکا ہے یہ پورا قبیلہ نضر بن کنانہ کی نسل سے تھا اس لیے اس میں کسی اور قبیلے کے لوگوں کو شامل نہیں کیا جاسکتا نہ کوئی اور لوگ قریش یا قرشی کہلائے یا کہے جا سکتے ہیں۔ اس کا مکمل ثبوت دو مندرجہ بالا احادیث نبوی سے بڑھ کر اور کیا ہوگا۔

 بہرکیف زبیر بن بکار قریش کو قرش کی تصغیر بتا کر کہتے ہیں جو سمندر کی تیز رو لہر یا کسی سمندری جانور کے نام سے ماخوذ ہے اور بعض شعرائے عرب نے بھی یہی کہا ہے مثلاً:

**<span class="arabic-text">و قريش هی التی تسكن البحر</span>**

**<span class="arabic-text">وبها سُمِيَّت قريش قريشا</span>**

یہ شعر جحمی کا ہے جس نے اس قافیے میں قریش کی شان میں کئی دوسرے اشعار بھی کہے ہیں۔ مسلمؒ "صحیح مسلم" میں ابی عمرو اوزاعی کی زبانی شداد ابوعمار اور واثلہ ابن اسقع کے حوالے سے روایت کرتے ہیں کہ آنحضرتﷺ نے فرمایا کہ:

 اللہ تعالیٰ نے اسماعیل علیہ السلام کی اولاد میں کنانہ کو منتخب فرمایا اور کنانہ میں قریش کو، قریش میں بنوہاشم کو اور بنوہاشم میں مجھے منتخب فرمایا۔

## قصی بن کلاب کے بیت اللہ کی تولیت قریش کو منتقل کرنے، بنی خزاعہ کے اس میں مزاحمت کرنے اور قریش کے حرم میں (جسے اللہ تعالیٰ نے روئے زمین پر منتشر اپنے بندوں کے لیے جائے امن بنایا ہے) اجتماع کا ذکر

یہ اس زمانے کا ذکر ہے جب قصی کے باپ کلاب کا انتقال ہوچکا تھا اور اس کی ماں نے عذرہ کے ربیعہ بن حرام سے نکاح کر لیا تھا اور ربیعہ اس کی ماں اور اسے ساتھ لے کر اپنے شہر چلا گیا تھا اور پھر قصی جوان ہو کر مکے لوٹا تھا اور وہاں آکر خزاعہ کے رئیس حلیل بن حبشیہ کی بیٹی حیی سے شادی کر لی تھی۔

اسی زمانے میں بنی خزاعہ کے خزانہ نامی ایک شخص نے یہ سمجھ کر کہ اگر حلیل کی بیٹی حیی کے بطن سے قصی کے کئی بچے پیدا ہوگئے تو یقیناً حلیل خانہ کعبہ کی تولیت قصی یعنی اپنے داماد کے نام منتقل کر دے گا اور پھر اس سے جو آمدنی ہوتی ہے وہ بھی قصی کے قبضے میں آجائے گی حلیل کے پاس پہنچا اور اس سے کہا کہ خانہ کعبہ کی تولیت پر قصی کے مقابلے میں اس کا حق زیادہ ہے کیونکہ اس کا تعلق بنی خزاعہ سے ہے جب کہ قصی بنی کنانہ کی نسل سے ہے۔

خزاعہ سے یہ سن کر حلیل نے اسے سمجھانے کی کوشش کی کہ وہ ابھی مرا نہیں جا رہا ہے اس لیے یہ قضیہ آئندہ طے کر لیا جائے گا لیکن خزاعہ نے جب بہت زیادہ اصرار کیا اور یہ مطالبہ کیا کہ وہ یہ کام اپنی زندگی ہی میں کر دے۔

 خزاعہ کی اس بےجا ضد پر حلیل کو غصہ آگیا اور اس نے خانہ کعبہ کی تولیت اس کے نام منتقل کرنے سے صاف انکار کر دیا۔ 

حلیل کے انکار سے خزاعہ کا یہ خیال یقین میں بدل گیا کہ حلیل بیت اللہ کی تولیت اور اس کا سارا زر و مال قصی ہی کو دے گا اور اس نے حلیل سے لڑائی کی ٹھان لی۔

یہ دیکھ کر حلیل نے مکے میں موجود بنی کنانہ کو جمع کیا اور انہیں یہ قصہ سنایا تو وہ بھی خزاعہ کے خلاف جنگ پر آمادہ ہوگئے۔ 

اس کے بعد بنی خزاعہ اور بنی کنانہ جہاں جہاں بھی تھے سب آکر مکے میں جمع ہوگئے اور ان میں باہم سخت جنگ چھڑ گئی اور کئی سال تک جاری رہی۔

آخرکار اس جنگ میں بنی کنانہ کو فتح حاصل ہوئی جس کے نتیجے میں بیت اللہ کی تولیت قصی کے نام ہوگئی۔ 

اس کے بعد خانہ کعبہ کی تولیت کبھی بنی خزاعہ اور کبھی بنی کنانہ میں منتقل ہوتی رہی حتیٰ کہ مجاہدین اسلام نے اپنی عدل پسندی اور سچے مذہبی رحجانات کی وجہ سے غلبہ حاصل کر لیا اس وقت خانہ کعبہ کی تولیت بنی ہاشم کے پاس تھی جس کے بعد اسلام عرب میں ہر جگہ پھیلتا چلا گیا اور جیسا کہ ہم پہلے بتا چکے ہیں خانہ کعبہ کو بتوں سے خالی کر کے ایک بار پھر دین ابراہیمی یعنی اسلام کی تولیت قائم کر کے بیت اللہ کی عزت و حرمت ہمیشہ کے لیے بحال کر دی گئی۔

بہرکیف یاد رہے کہ قصی نے کبرسنی میں خانہ کعبہ کی تولیت اور اس سے منسلک زیادہ تر اختیارات اپنے سب سے بڑے بیٹے عبدالدار کو دے دیئے تھے لیکن اس کے ساتھ ہی کچھ اختیارات اپنے بھائیوں عبدمناف وغیرہ کو بھی دیئے تھے اور آخر میں جملہ اختیارات عبدمناف کی اولاد بنی ہاشم کے پاس آگئے تھے جن کے ایک بزرگ جناب عبدالمطلب سے مشرکین قریش اس لیے برسر پیکار ہوگئے تھے کہ ان کے پوتے حضرت محمدﷺ نے جو اللہ تعالیٰ کے آخری نبی تھے انہیں کفر سے کنارہ کشی کر کے اسلام کی دعوت دی تھی۔ تاہم اپنے سامنے آنے والی جملہ مشکلات برداشت کرنے کے بعد جب آپﷺ نے مکہ فتح کیا تو اہل مکہ کے ساتھ جو نرمی برتی گئی بلکہ اس حسن سلوک کی دنیا میں کوئی مثال نہیں ہے اور اسے تاریخ عالم میں آج تک نقش دوام حاصل ہے۔

## زمانہ جاہلیت کے سب سے بڑے سخی حاتم طائی کا ذکر

حاتم طائی کا پورا نام حاتم بن عبداللہ بن سعد بن حشرج بن امری القیس بن حازم بن ابی حازم تھا جب کہ ابی حازم کو ہر دمہ بن ربیعہ بن جرول بن ثعل بن عمر بن الغوث بن طئی کہا جاتا تھا۔

حاتم طائی زمانہ جاہلیت میں سب سے بڑا فراخ دل، کشادہ دست اور سخی مانا جاتا تھا اور اس کی سخاوت کے ہر طرف چرچے تھے اور لوگ ہر وقت اس کی مدح میں رطب اللسان رہتے تھے۔ حاتم کے بیٹے عدی نے زمانہ اسلام میں سخاوت میں بڑا نام پیدا کیا تھا۔

 حاتم طائی کی سخاوت اور دریا دلی کے سینکڑوں طویل اور عجیب و غریب قصے مشہور ہیں تاہم ان میں سے ثقہ راویوں کے حوالے سے جو قصے کتب تواریخ میں درج کیے گئے ہیں ان میں سے چند یہ ہیں کہ اس نے کبھی کسی کو خالی ہاتھ نہیں لوٹایا، ایک بار مہمانوں کے لیے اپنی سواری کا واحد گھوڑا ذبح کر دیا، ایک یتیم لڑکے کو اپنی سو بکریوں کا ریوڑ پورا کا پورا دے دیا، خود بھوکا رہ کر دوسروں کو کھلایا پلایا۔

حاتم کی بیوی کا بیان ہے کہ ایک بار خود اس کے ننھے ننھے بچے بھوک سے بلبلاتے رہے لیکن اس نے پڑوسی کے دوسرے غریب بچوں کو اس کے پاس اس روز کھانے کو جو کچھ تھا کھلا دیا۔ اور یہ دیکھ کر سب پڑوسی کہنے لگے کہ اس سے بڑا سخی ان کی نظر سے کبھی نہیں گزرا تھا۔

حاتم کی بیوی ہی سے یہ حکایت منسوب ہے کہ اس کی اس درجہ سخاوت اور اپنی اور اپنے بچوں کی خستہ حالی سے تنگ آکر اس نے اپنا خیمہ اس کے خیمے سے بہت دور لگا لیا جو اس زمانے میں شوہر سے علیحدگی کا نشان سمجھا جاتا تھا کیونکہ اس کے قبیلے والوں کا خیال تھا کہ اس طرح وہ اس کا اور اپنے بچوں کا خیال رکھنے لگے گا لیکن اس سے بھی اس کی دریا دلی اور سخاوت میں فرق نہیں آیا۔ البتہ جیسا کہ اس کی بیوی کا بیان ہے اس کے باوجود اس نے اپنی بیوی بچوں کی کفالت میں حتی الامکان کبھی کمی نہیں آنے دی بلکہ وہ جب کبھی سفر سے لوٹتا تو اس کے لیے کوئی نہ کوئی تحفہ لاتا اور اسے بھیج دیتا تھا۔

حاتم طائی کی سخاوت کے قصے عربی میں کثرت سے نظم کیے گئے ہیں جن میں سے کچھ ابھی تک زبان زد خاص و عام چلے آتے ہیں۔ البتہ اس کی سخاوت کی بناء پر اس کے ناجی ہونے کے بارے میں اہل اسلام کو ابھی تک کلام رہا ہے اور اس کے ثبوت میں علی الترتیب حافظ ابوبکر البزار اور امام احمدؒ سے مروی دو احادیث نبوی پیش کی جاتی ہیں جو درج ذیل ہیں:

حافظ ابوبکر البزار اپنی مسند میں محمد بن معمر، عبیداللہ بن واقد القیسی اور ابونصر الناجی کی زبانی اور عبداللہ بن دینار اور ابن عمر رضی اللہ عنہ کے حوالے سے بیان کرتے ہیں کہ ایک روز ابن عمر رضی اللہ عنہ کی موجودگی میں آنحضرتﷺ کے سامنے حاتم طائی کا ذکر آیا تو آپﷺ نے فرمایا کہ ’’جو کچھ اس کا مقصد تھا اس نے (دنیا ہی میں) پالیا‘‘۔

امام احمدؒ فرماتے ہیں کہ ان سے یزید بن اسماعیل اور سفیان نے سماک بن حرب مری بن قطری اور عدی بن حاتم کے حوالے سے بیان کیا کہ عدی بن حاتم رضی اللہ عنہ نے (جو مسلمان ہوگئے تھے) ایک روز آنحضرتﷺ سے اپنے باپ حاتم طائی کے ناجی ہونے کے بارے میں سوال کیا تو آپﷺ نے فرمایا کہ تمہارے باپ نے جو چاہا (دنیا ہی میں) پالیا (یعنی آخرت میں اس کے اجر کی امید نہ رکھی جائے)

یہی سوال آنحضرتﷺ سے عبداللہ بن جدعان بن عمرو بن کعب بن سعد بن تیم بن مرہ کے بارے میں کیا گیا تھا جو مہمان داری اور داد و دہش میں بہت مشہور تھا تو آپﷺ نے فرمایا تھا کہ ’’اس نے ان تمام دنیاوی خوبیوں کے باوجود زندگی میں کبھی خدا سے اپنے گناہوں کی توبہ اور آخرت میں اپنی نجات کے لیے توبہ نہیں کی تھی‘‘۔

اس کا مطلب یہ ہے کہ دنیا میں کوئی شخص اپنی تمام تر سخاوت اور دنیوی خوبیوں کے باوصف خدا پر ایمان بغیر اس کی مغفرت کا حق دار نہیں ہو سکتا۔

## امرئ القيس بن حجر، معلقات میں سے ایک کے مصنف کا ذکر

امرئ القيس بن حجر عرب کے زمانہ جاہلیت کے مشہور شاعر کو اس زمانے کا عظیم ترین شاعر گردانا گیا ہے اور عربی شاعری میں اس کے مجموعہ کلام (معلقہ) کو سات معلقات میں سر فہرست رکھا گیا ہے۔

اس کی تعلّیوں یعنی فخریہ اشعار میں اس کا درج ذیل مصرعہ سب سے زیادہ مشہور ہے:

**<span class="arabic-text">قفا نبك من ذکری حبیب و منزل</span>** 

’’میرے بعد میرا ذکر محبت اور عزت سے کیا جائے گا۔‘‘

امام احمدؒ فرماتے ہیں کہ ان سے ہشام اور ابوالجہم نے زہری، ابی سلمہ اور ابوہریرہ رضی اللہ عنہ کے حوالے سے بیان کیا کہ رسول اللہﷺ نے فرمایا کہ ”امرؤ القیس (روز قیامت) جہنم کی طرف لیے جانے والے شاعروں کا علمبردار ہوگا“۔ 

یہی حدیث نبوی ہشام وغیرہ کے علاوہ ابوہریرہ رضی اللہ عنہ کے حوالے سے اکثر دوسرے راویوں نے روایت کی ہے لیکن صرف اس وجہ سے کہ اس کا استخراج ابوہریرہ رضی اللہ عنہ سے منسوب ہے اس حدیث کی صحت یقینی نہیں ہوسکتی۔

حافظ ابن عساکر نے امرؤ القیس کا پورا نام امرؤالقیس بن حجر بن حارث بن عمرو بن حجر آكل المرار بن عمرو بن معاویہ بن حارث بن يعرب بن ثور بن مرتع بن کندہ بتایا ہے اور یہ بھی بتایا ہے کہ اسے ابویزید اور ابووہب بھی کہا جاتا تھا نیز بیان کیا ہے کہ وہ زیادہ تر ابوالحارث الکندی کے نام سے مشہور تھا۔

ابن عساکر کہتے ہیں کہ امرؤالقیس کا تعلق دمشق کے ایک علاقے سے تھا جس کا ذکر اس نے اپنے اشعار میں بڑے خوبصورت انداز سے کیا ہے۔

ابن عساکر ہی ہشام بن محمد بن سائب کلبی کی زبانی بیان کرتے ہیں کہ اس سے اس کے بقول فروہ بن سعید بن عفیف بن معدی کرب نے اپنے والد اور دادا کے حوالے سے بیان کیا کہ ایک دن وہ دونوں باپ بیٹے آنحضرتﷺ کی خدمت میں حاضر تھے کہ امرؤالقیس کا ذکر چھڑ گیا تو ان دونوں نے آپﷺ سے عرض کیا امرؤالقیس کے دو شعروں نے ایک دن ان کی جان بچا لی تھی پھر اس کا قصہ عرض کیا کہ ایک سفر کے دوران میں جب وہ چند اور لوگوں کے ساتھ سفر کر رہے تھے تو انہیں کافی دیر کہیں دور دور تک پانی نہ ملا، اور وہ سب کے سب راستے میں ایک درخت کے نیچے جا پڑے اور وہاں ان کی یہ حالت تھی کہ اب دم نکلا اب دم نکلا کہ اچانک ان کے سامنے سے اونٹ پر سوار ایک مسافر گزرا تو انہیں دیکھ کر وہ ان کے قریب آگیا اور ان سے پوچھا کہ ان کا یہ حال کیوں ہے۔ اس کے اس سوال کے جواب میں ان دونوں میں سے ایک نے بڑی مشکل سے ہمت کر کے دو شعر پڑھے جن کا مطلب یہ تھا کہ:

وہاں سے وہ تبالہ چلا گیا تھا جہاں ایک بت خانے میں ذوالخلصہ نام کا بت رکھا گیا تھا اور اس کے پجاری وہاں تبرکاً زائرین کو شراب پیش کیا کرتے تھے۔ امرؤالقیس کو شراب کے چار پیالے پیش کیے گئے لیکن اس نے وہ سب کے سب یکے بعد دیگرے اس بت کے منہ پر مار مار کے توڑ ڈالے، پھر بولا:

تو کیسا ذوالخلصہ ہے جو میرے باپ کو موت سے خلاصی نہ دے سکا۔ اگر تیرا باپ قتل کیا جاتا تو کیا پھر بھی تو خاموش رہتا؟

تبالہ سے وہ بنی اسد کی طرف گیا اور وہاں جنگ میں بہت سے لوگ قتل کر دیئے۔

کلبی کہتے ہیں کہ اس کے بعد زمانہ اسلام کے آغاز تک ذوالخلصہ کے بت خانے میں کوئی تبرک تقسیم نہیں کیا گیا۔

بعض لوگ کہتے ہیں کہ امرؤالقیس نے قیصرروم کی مدح میں ایک قصیدہ کہا تھا لیکن جب اس کی حسب امید پذیرائی نہ ہوئی تو اس نے قیصر روم کی ہجو کہہ ڈالی۔

یہ بھی کہا جاتا ہے کہ اسے زہر دیا گیا تھا اور اس کی موت ایک عورت کی قبر کے پاس ہوئی جو کوہ عسیب کے قریب واقع تھی۔

## زمانہ جاہلیت کے شاعروں میں زمانہ اسلام پانے والے شاعر ابی صلت ثقفی کا کچھ ذکر

حافظ ابن عساکر کہتے ہیں کہ ابی صلت ثقفی کا خاندانی نام امیہ بن ابی صلت عبداللہ بن ابی ربیعہ بن عوف بن عقدہ بن عزه ابن عوف بن ثقیف بن منبہ بن بکر بن ہوازن ابوعثمان تھا، اسے ابوالحکم ثقفی بھی کہا جاتا تھا، وہ زمانہ جاہلیت کا شاعر تھا اور آغاز اسلام سے قبل دمشق میں مستقل جا بسا [^1] تھا، اس نے اسلام قبول کرلیا تھا لیکن بعد میں مرتد ہوگیا تھا، وہ ابی صلت ہی تھا جس کے بارے میں اللہ تعالیٰ نے قرآن مجید میں ارشاد فرمایا ہے:

”اور ان کو اس شخص کا حال پڑھ کر سنا دو جس کو ہم نے اپنی آیتیں عطا فرمائیں (اور ہفت پارچہ علم شرائع سے مزین کیا) تو اس نے ان کو اتار دیا پھر شیطان نے بہکایا تو وہ گمراہوں میں ہوگیا“۔ (۱۷۵:۷)

زبیر بن بکار کہتے ہیں کہ زمانہ جاہلیت کا شاعر امیہ بن ابی صلت رقیہ بنت عبد شمس بن عبد مناف کے بطن سے پیدا ہوا تھا اور اس کے باپ ابی صلت کا خاندانی نام ربیعہ بن وہب بن علاج بن ابی سلمہ بن ثقیف تھا لیکن کچھ لوگوں نے اس سے اختلاف کیا ہے، اس کے باپ کا شمار طائف کے مشہور شاعروں میں ہوتا تھا لیکن خود اُمیہ ابن ابی صلت اپنے زمانے میں سب سے زیادہ شہرت رکھتا تھا۔

عبدالرزاق ثوری کی زبانی بیان کرتے ہیں کہ آخرالذکر سے حبیب بن ابی ثابت نے عبداللہ بن عمر رضی اللہ عنہما کے حوالے سے بیان کیا کہ قرآنی آیہ شریفہ: **<span class="quranic-text">’’وَاتْلُ عَلَيْهِمْ‘‘ </span>** الخ میں جس شخص کا ذکر آیا ہے وہ امیہ بن ابی صلت ہی تھا۔

ابوبکر بن مردویہ نے ابی بکر شافعی، معاذ بن مثنی، مسدد ابی عوانہ، عبد الملک بن عمیر اور نافع بن عاصم بن مسعود کے حوالے سے بتایا کہ آخرالذکر خود اس کے بقول اس حلقے میں شامل تھا جہاں قرآنی آیت: **<span class="quranic-text">’’وَاتْلُ عَلَيْهِمۡ‘‘ </span>** الخ کے بارے میں حاضرین نے بالاتفاق بیان کیا کہ یہ آیت امیہ بن ابی صلت کے بارے میں نازل ہوئی تھی۔ تاہم بعض دوسرے لوگ کہتے ہیں کہ اس قرآنی آیت میں صیفی بن راہب کا ذکر کیا گیا ہے جب کہ کچھ اور لوگ بیان کرتے ہیں کہ یہ آیت بنی اسرائیل کے ایک شخص بلعم کے بارے میں اُتری تھی۔

---

[^1] تاریخ ابن عساکر میں <span class="arabic-text">"قدم دمشق قبل الاسلام و قيل انه كان مستقیما"</span> (آغاز اسلام سے قبل دمشق میں مستقل جا بسا تھا) ہی لکھا ہے لیکن بعض کتابوں میں **<span class="arabic-text">"مستقيما"</span>** کی جگہ **<span class="arabic-text">"نبیا"</span>** لکھا ہے۔

---

بہرحال اس روایت کے آخر میں ابوبکر بن مردویہ کہتے ہیں کہ اکثر لوگوں نے یہی بیان کیا ہے کہ اس آیت قرآنی میں امید بن ابی صلت ہی کا ذکرکیا گیا ہے۔ یہی بات ابو صالح اور کلبی نے قتادہ نے حوالے سے کہی ہے۔

طبرانی کہتے ہیں کہ ان سے علی بن عبدالعزیز، عبدالله بن شبیب الربیعی، محمد بن مسلمہ بن ہشام مخزومی، اسماعیل ابن طریح بن اسماعیل ابن طریح بن اسماعیل ثقفی نے بیان کیا کہ آخر الذکر کے بقول اس کے باپ اور دادا نے اس سے بیان کیا کہ ان دونوں کو مروان بن حکم نے معاویہ بن ابی سفیان اور ان کے والد کے حوالے سے بتایا کہ آخر الذکر کے بقول وہ اور امیہ بن ابی صلت ایک دفعہ چند اور لوگوں کے ساتھ تجارتی سلسلے میں شام کی طرف جا رہے تھے تو ابی صلت منزل بہ منزل ٹھہر کر اپنے سامانِ سفر میں سے ایک کتاب نکالتا اور ہم لوگوں کو پڑھ کر سناتا جاتا تھا۔ اس طرح ہم ایک گاؤں میں پہنچے جہاں عیسائی رہتے تھے تو وہاں کے باشندوں نے آگے آکر ہمارا استقبال کیا اور سب سے زیادہ تعظیم و تکریم ابی صلت کی کی اور اسے دوسرے تحائف کے علاوہ کچھ زر نقد بھی پیش کیا اور اسے اپنے ساتھ اپنے گھروں تک لے گئے۔

وہ جب واپس آیا تو اس کے پیچھے پیچھے ان نصرانیوں کا ایک شیخ (پادری) بھی آیا جہاں واپس آکر ابی صلت نے اپنے کپڑے اتار کر وہ سیاہ لباس پہن لیا جو وہ ان عیسائیوں کے گاؤں سے اپنے ساتھ لایا تھا۔

اس کے بعد جیسا کہ ابی سفیان نے بتایا، ابی صلت رات بھر ٹہلتا رہا اور ایک گھڑی کے لیے بھی نہیں سویا۔ پھر جب ہم سوکر اٹھے تو اس نے مجھ سے کہا: "تم نے ان نصرانیوں کے حیرت ناک کارنامے دیکھے؟" میں نے کہا: "کون سے کارنامے؟" وہ بولا: "اگر تم دیکھتے تو تم بھی حیران رہ جاتے"۔ اس کے بعد اس نے مجھ سے پوچھا: ”ابی سفیان! تم ثقفی ہونا؟“ میں نے کہا: ”نہیں میں تو قرشی ہوں“۔ یہ سن کر وہ بولا: ”خیر تمہیں معلوم ہو جائے گا کہ اہل نصاریٰ اور اہل اسلام میں سے کون ناجی ہیں اور جنت میں جاتے ہیں اور کون جہنم میں“۔

ابوسفیان کے مطابق اس زمانے میں ابی صلت بظاہر مسلمان ہوچکا تھا لیکن یقیناََ وہ منافق تھا اور اس کے بعد کھلم کھلا مرتد ہوگیا اور قرآنی آیت: **<span class="quranic-text">”وَاتْلُ عَلَيْهِمْ“ </span>** الخ ابی سفیان کے نزدیک بھی یقیناً اس کے بارے میں نازل ہوئی تھی۔

اس روایت کے آخر میں طبرانی نے مندرجہ بالا حوالوں کے علاوہ ابوسفیان کے حوالے سے بتایا ہے کہ جب وہ لوگ شام سے مکے واپس ہوئے تو ابی صلت دعویٰ کرنے لگا تھا کہ اس کے پاس فرشتے آتے ہیں اور انہوں نے یہ بھی کہا کہ بنی ثقیف کے علاوہ حضرت عیسیٰ (علیہ السلام) کے بعد کسی دوسرے قبیلے میں نبی کا آنا ناممکن تھا۔

ابوسفیان کے بقول ابی صلت کے قبیلے والوں نے اس کے ان ہذیانات پر اسے بہت برا بھلا کہا بلکہ زد و کوب تک کیا لیکن وہ مرتے مرتے اپنی اسی ضد پر قائم رہا۔

## بحیرہ راہب کا ذکر

ویسے تو ظاہر ہے کہ اللہ تعالیٰ جل شانہٗ نے رسول اللہﷺ کو سرزمین عرب میں نبوت ورسالت کے لیے منتخب فرما لیا تھا لیکن آپﷺ کی بعثت مبارکہ و شریفہ سے قبل بھی آپﷺ کی زندگی میں جب آپﷺ کمسن ہی تھے آپﷺ سے متعلق ایسے واقعات ظہور پذیر ہونے لگے تھے کہ انہوں نے دیکھنے والوں کو حیرت زدہ کر دیا تھا مثلاً جب آپ کی عمر شریف صرف بارہ سال تھی اور آپﷺ اپنے چچا جناب ابوطالب کے ہمراہ تجارتی سلسلے میں مکے سے شام تشریف لے جا رہے تھے تو بحیرا راہب نے یہ دیکھ کر کہ آپﷺ کے ہمراہیوں میں سے صرف آپﷺ پر بادل کا ایک ٹکڑا سایہ کیسے ہوئے آپﷺ کے ساتھ ساتھ فضا میں چل رہا ہے اپنے گرجا سے آگے آکر بڑی تعظیم و تکریم سے آپﷺ کا اور آپﷺ کے ہمراہیوں کا استقبال کیا اور آپ کی وجہ سے آپﷺ کے جملہ ہمراہیوں کو گرجا کے اندر لے گیا اور آپﷺ سے وہاں قیام کی درخواست کر کے آپﷺ کی ضیافت و مہمانداری میں کوئی کسر اٹھا نہ رکھی جس کا ذکر ہم آپﷺ کی سیرت کے ساتھ ان شاءاللہ آگے چل کر حسبِ موقع تفصیل سے کریں گے جسے ترمذیؒ نے آپﷺ کی سیرت مبارکہ کے سلسلے میں بیان کیا ہے اور ابن عساکر نے بھی اسے یہ اسناد و شواہد اپنی تاریخ میں پیش کیا ہے۔

ابن عساکر لکھتے ہیں کہ بحیرا راہب نواحی شام کے ایک گاؤں السکفر [^1] کے گرجا میں رہتا تھا، جسے ”دیربحیرا“ کہا جاتا تھا اور اس گاؤں اور بصرے کی درمیانی ما فت چھ میل تھی۔

ابن عساکر یہ بھی لکھتے ہیں کہ اس گاؤں کو بعض لوگ بلقاء کے علاقے کا گاؤں بتاتے ہیں جو مذکورہ بالا گاؤں سے کافی فاصلے پر واقع ہے۔ واللہ اعلم

---

[^1] صحیح ترمذی اور تاریخ ابن عساکر میں اس گاؤں کا یہی نام لکھا ہے جب کہ اسے معجم البلدان میں اسے شامی علاقے کا ایک گاؤں کفریہ بتایا گیا ہے۔

---

## قس بن ساعدہ الایادی کا ذکر

حافظ ابوبکر محمد بن جعفر بن سہل الخرائطی نے اپنی کتاب **<span class="arabic-text">"هواتف الجان"</span>** میں متعدد مستند حوالوں کے ساتھ لکھا ہے کہ ایک دفعہ قبیلہ ایاد کا ایک وفد آنحضرتﷺ کی خدمت میں حاضر ہوا تو آپﷺ نے اس کے افراد سے دریافت فرمایا کہ قس کا کیا ہوا تو وہ بولے کہ یارسول اللہ(ﷺ) وہ تو ہلاک ہوگیا۔

اس کے بعد حضورﷺ نے ان سے دریافت فرمایا کہ کیا ان میں سے کسی کو یاد ہے کہ اس نے ایک روز مکے کے بازار عکاظ میں سرخ اونٹ پر بیٹھ کر لوگوں سے کیا کہا تھا؟ اور کیسی عجیب وغریب حیرت انگیز اور عبرت آمیز باتیں کی تھیں؟

آپﷺ کے اس سوال کے جواب میں ایک اعرابی نے اٹھ کر عرض کیا: ”یارسول اللہ(ﷺ) مجھے یاد ہے“۔ اس اعرابی سے یہ سن کر آپﷺ نے مسرت کا اظہار فرمایا کہ ”اس نے وہاں لوگوں سے کہا تھا کہ لوگو! میرے پاس جمع ہو جاؤ اور میری باتیں کان لگا کر سنو“۔ پھر اس نے لوگوں کو کائنات و اشیائے کائنات کی باتیں بتا کر کہا تھا کہ ”آج پہاڑ سربلند کیے کھڑے ہیں، دریا بہہ رہے ہیں، ستارے گردش کر رہے ہیں سمندروں میں کوئی تغیر نہیں، راتیں اور دن آ جا رہے ہیں لیکن ایک دن جو آیا ہے اسے جانا ہے، یہ بات اٹل ہے، اگر تم کھڑے رہنا چاہو تو کھڑے رہو اور سونا چاہو تو سو جاؤ لیکن موت بہرحال سب کا مقدر ہے۔ اور سب کو ایک دن خدا کی طرف لوٹ کر جانا ہے میں دیکھتا ہوں کہ جو جاتے ہیں پھر لوٹ کر نہیں آتے، آسمانوں میں خیر ہے اور زمین جائے عبرت ہے“۔

اس کے بعد آپﷺ نے فرمایا کہ ”اللہ کا جو دین ہے وہی قس نے اختیار کیا اور اللہ اس سے راضی ہوگیا تھا۔ الحمدللہ کہ تم بھی اس دین پر چل رہے ہو جو قس بن ساعدہ ایادی کا دین تھا“۔ (حدیث نبوی کا مفہومی و توضیحی ترجمہ)

آخر میں آپﷺ نے حاضرین سے فرمایا تھا کہ اگر کسی کو قس کے کچھ شعر یاد ہوں تو سنائے۔ چنانچہ کچھ لوگوں نے اس کے چیدہ چیدہ اشعار آپﷺ کو سنائے تھے۔

یہ حدیث نبوی جو اپنی جگہ غریب ہے حافظ ابوبکر کے علاوہ متعدد دوسرے ثقہ راویوں نے اپنے اپنے انداز میں کہیں لفظی، کہیں مفہومی اور کہیں توضیحی طور پر روایت کی ہے ان میں طبرانی جس نے اپنی کتاب ”المعجم الکبیر“ میں اور حافظ بیہقی جس نے اپنی کتاب ”دلائل النبوۃ“ میں یہ حدیث بہ اسناد پیش کی ہے نمایاں ہیں۔

## زید بن عمرو بن نفیل رضی اللہ عنہ کا ذکر

زید کا پورا خاندانی نام زید بن نفیل بن عبدالعزیٰ بن ریاح بن عبداللہ بن قرط بن رزاح بن عدی بن کعب بن لوی القرشی العدوی تھا۔

زید کا یہ نسب نامہ زبیر بن بکار اور ابن اسحٰق کا بیان کردہ ہے۔

زید بن عمرو نے اصنام پرستی چھوڑ کر اپنے آبائی مذہب سے ہمیشہ کے لیے کنارہ کشی اختیار کرلی تھی اور وہ اللہ تعالیٰ وحدہٗ لاشریک کے نام پر ذبح کیے ہوئے جانور کے علاوہ کسی اور جانور کا گوشت نہیں کھاتے تھے۔

یونس بن بکیر محمد بن اسحٰق کے حوالے سے بیان کرتے ہیں کہ ان سے ہشام بن عروہ نے اپنے والد اور اسماء بنت ابوبکر کے حوالے سے بیان کیا کہ انہیں بتایا کہ انہوں نے زید بن عمرو کو خانہ کعبہ کی طرف پشت کیے ہوئے بیٹھے اور قریش سے یوں خطاب کرتے ہوئے دیکھا اور سنا کہ ”اسے قریش کے لوگو! تم سے میرے سوا کوئی اب تک دین ابراہیم پر چلنے والا پیدا نہیں ہوا“۔ پھر کبھی اللہ تعالیٰ سے رجوع کرکے کہتے ”یااللہ کاش میں جانتا کہ مجھے تیری ہی عبادت کیوں عزیز ہے اور اگر اس وقت کسی سواری پر بیٹھے ہوتے تو اسی پر بیٹھے بیٹھے خدا کے حضور سجدہ ریز ہو جاتے تھے۔

یہی روایت ابواسامہ نے ہشام کے حوالے سے بیان کرتے ہوئے مزید بتایا ہے کہ زید بن عمرو خانہ کعبہ میں عبادت کرتے ہوئے کہا کرتے تھے کہ ”ابراہیم کا معبود ہی میرا معبود اور انہی کا دین میرا دین ہے“۔

اسی روایت میں مزید بیان کیا گیا ہے کہ زید بن عمرو زندگی کو خدا کی نعمت سمجھ کر اسے انتہائی عزیز رکھتے تھے اور اگر کوئی شخص زمانہ جاہلیت میں اپنی کسی نومولود بیٹی کو قتل کرنے لگتا تو اس سے کہتے کہ ”اسے قتل کرنے کے بجائے مجھے دے دو، میں اسے پالوں گا، پھر تم اگر چاہو تو اسے مجھ سے واپس لے لینا ورنہ میں ہی اس کی پرورش کرتا رہوں گا“۔

اس روایت کا استخراج نسائی نے ابواسامہ ہی کی روایت سے کیا ہے اور بخاریؒ نے بھی اسے اسی سے لیا ہے۔

بخاریؒ یہ بھی بتاتے ہیں کہ لیث نے ہشام بن عروہ کو اپنے والد کے حوالے سے لکھا اور یونس ابن بکیر نے محمد بن اسحٰق کے حوالے سے بیان کیا کہ زمانہ جاہلیت میں قریش کے زید بن عمرو اور ان کے علاوہ ورقہ بن نوفل بن اسد بن عبد العزیٰ، عثمان بن حویرث بن اسد بن عبد العزیٰ، عبداللہ بن جحش بن ریاب بن يعمر بن صبره بن بره بن کبیر بن غنم بن دودان بن اسعد بن اسد بن خزیمہ اور آخرالذکر کی والدہ امیمہ بنت عبد المطلب اور خزیمہ کی بہن زینب بنت جحش ہی جن سے ان کے شوہر اور رسول اللہﷺ کے غلام زید بن حارثہ کے بعد خود حضور نبی کریمﷺ نے نکاح کیا تھا اسلام کی طرف مائل تھے ان کا الگ الگ تفصیلی ذکر ہم ان شاءاللہ آگے چل کر حسبِ موقع ومحل عنقریب کریں گے۔

## زمانہ جاہلیت کے کچھ مزید واقعات

کہا جاتا ہے کہ خانہ کعبہ کی اوّ‎لین تعمیر حضرت آدم علیہ السلام نے کی تھی اور اس سلسلے میں ایک حدیث مرفوع عبداللہ بن عمرو سے مروی ہے جس کی سند میں ابن لہیعہ کا حوالہ دیا گیا ہے لیکن اسے بالاتفاق ضعیف قرار دیا جاچکا ہے۔

اس سلسلے میں جو قوی ترین اور مستند اقوال ہیں وہ یہ ہیں کہ بیت اللہ کی بنیاد حضرت ابراہیم علیہ السلام نے رکھی تھی اور اسے پہلی بار تعمیر بھی حضرت ابراہیم علیہ السلام ہی نے کیا تھا جس کا ہم پہلے ذکر کر چکے ہیں اور سماک بن حرب نے خالدہ بن عرعرہ اور حضرت علی رضی اللہ عنہ کے حوالے سے اس سلسلے میں جو کچھ بیان کیا ہے وہ یہ ہے کہ حضرت ابراہیم علیہ السلام اور ان کے بیٹے حضرت اسماعیل علیہ السلام کی تعمیر کردہ بیت اللہ کی عمارت جب مرور ایام سے منہدم ہوگئی تو اس کے بعد اسے پہلے عمالقہ نے، پھر جرہم نے اور آخر میں قریش نے تعمیر کیا۔

قریش کی تعمیرکردہ بیت اللہ کی عمارت کا تفصیلی ذکر ہم ان شاءاللہ حسبِ موقع محل عنقریب کریں گے جس کے بارے میں کہا جاتا ہے کہ وہ پانچ سال میں مکمل ہوئی تھی اور یہ بھی کہا جاتا ہے کہ اس کی تکمیل قریش نے پندرہ سال میں کی تھی۔

زہری کہتے ہیں کہ اس کی ازسرنو تعمیر و تکمیل اور تہذیب آنحضرتﷺ کے دستِ مبارک سے آپﷺ کے دور نبوت میں ہوئی۔

بہرکیف ان تمام واقعات پر ہم آگے چل کر ان شاءاللہ مفصل گفتگو کریں گے۔

## کعب بن لوی کا ذکر

ابونعیم سے بتوسط محمد بن حسن بن زبالہ اور بحوالہ محمد بن طلحہ تیمی، محمد بن ابراہیم بن الحارث اور ابی سلمہ مروی ہے کہ ایک دفعہ جمعہ کے دن جسے قریش عروبہ یا یوم العروبہ کہتے تھے کعب نے اپنی قوم قریش کو جمع کیا اور ان کے سامنے تقریر کرتے ہوئے کہا:

سنو! جانو اور سمجھو کہ راتیں گزرتی جا رہی ہیں، دن ویران تک ہوتے جا رہے ہیں، پست زمین ایک نہ ایک دن سب کا بچھونا ہوگی، آسمان بکھر جائیں گے، پہاڑ جو آج آسمان سے باتیں کر رہے ہیں ریزہ ریزہ ہو جائیں گے، اوّل و آخر سب برابر ہوجائیں گے، اپنے نام و نسب کی باتیں کرنا چھوڑو، اپنے مستقبل کی فکر کرو، اپنے مال و متاع سے پھل پانے کی کوشش کرو، کیا تم سمجھتے ہو کہ جو چلا گیا پھر لوٹ کر آجائے گا؟ یا جو مر گیا سو مرگیا؟ نہیں ایک اور جگہ آئندہ تمہارا گھر ہونے والی ہے، تمہارے گمان غلط ہیں، صحیح باتوں کا خیال کرو کہ انہی کی عزت و حرمت تم پر لازم ہیں، میں تمہیں جلد ہی ایک خوشخبری سناؤں گا جو ایک نبی کریمﷺ کے بارے میں ہوگی"۔

اس کے بعد کعب بن لوی نے حاضرین کو پند و موضعت اور عبرت پر مبنی کچھ اشعار بھی سنائے جو مختلف کتابوں میں آج تک محفوظ ہیں۔

آخر میں کعب بن لوی نے اسی قبیل کی کچھ اور باتیں قریش کے سامنے کر کے اور انہیں نیک کاموں کی ہدایت اور برے کاموں سے بچنے کی نصیحت کر کے انہیں سیدھی راہ پر چلنے کا مشورہ دیا۔

ابونعیم کہتے ہیں کہ کعب بن لوی کی وفات اور رسول اللہﷺ کی بعثت میں پانچ سو ساٹھ سال کا فصل ہے۔

## چاہِ زمزم کی کھدائی کی تجدید

چاہ زمزم کی کھدائی ازسرنو اس وقت ہوئی جب خانہ کعبہ کی تولیت اور اس کی نگرانی جرہم سے جس نے اسے پاٹ دیا تھا ایک مدت مدید اور عرصہ بعید کے بعد جناب عبدالمطلب کے سپرد ہوئی۔

ابن اسحٰق کہتے ہیں کہ جیسا ان سے یزید بن حبیب مصری نے مرثد بن عبداللہ مزنی اور عبداللہ بن زرین الغافعی کے حوالے سے جنہوں نے زمزم کی ازسرنو کھدائی کا ذکر حضرت علی کرم اللہ وجہہ سے سن کر بیان کیا اس کی کھدائی جناب عبدالمطلب کے حکم سے ہوئی تھی۔

اس سلسلے میں جو واقعہ حضرت علی کرم اللہ وجہہ نے اپنے والد ابی طالب بن عبدالمطلب سے سن کر بیان فرمایا یہ ہے کہ ایک روز جناب عبدالمطلب اپنے حجرے میں سونے والے تھے کہ انہیں غیب سے ایک آواز آئی: ”اپنی پاک چیز کو کھودو“ یہ آواز انہیں دوسرے دن پھر آئی تو انہوں نے غیب سے آواز دینے والے سے پوچھا: ”کون سی پاک چیز؟“ تو انہیں آواز آئی ”سوکھی پاک چیز“ جب انہوں نے تیسرے دن وہی آواز سنی اور اس ”سوکھی پاک چیز“ کی وضاحت چاہی تو انہیں جواب ملا کہ "اپنے سوکھے کنویں کو نہر میں بدل دو" اور پھر صاف آواز آئی: ”زمزم کو“۔

اس تیسرے روز جناب عبدالمطلب بخوبی سمجھ گئے کہ ان سے چاہ زمزم کی دوبارہ کھدائی کے بارے میں کہا جا رہا ہے جسے جرہم نے پٹوا دیا تھا اور اس کے بعد انہوں نے اس کی ازسرنو کھدائی کا حکم دے دیا۔

جیسا کہ حضرت علی رضی اللہ عنہ نے بیان فرمایا کہ جس روز ان کے دادا جناب عبدالمطلب نے زمزم کی دوبارہ کھدائی کا حکم دیا تو ان سے قریش نے تعاون نہیں کیا اور اس روز چونکہ ان کے ساتھ ان کے بیٹے حارث کے سوا کوئی دوسرا نہیں تھا اور وہ خود بھی کبرسنی کو پہنچ گئے تھے اس لیے ان دونوں باپ بیٹوں سے مل کر بھی اس جگہ کھدائی کرنا ناممکن تھا جس کی جناب عبدالمطلب کو نشان دہی کی گئی تھی۔

بہرکیف انہوں نے قریش کے لوگوں کو برضا و رغبت اس کی کھدائی پر یہ کہہ کر آمادہ کرنا چاہا کہ اس سے سارے قریش کے علاوہ ان تمام اہل عرب کو بھی فائدہ پہنچے گا جو خانہ کعبہ کی زیارت اور حج کے لیے مکے آتے ہیں تو انہوں نے یہ شگوفہ چھوڑا کہ جب بنوجرہم میں زمزم کے بارے میں باہم تنازعہ ہوا تھا اور اس وقت خانہ کعبہ کی تولیت کے علاوہ زمزم کی نگرانی بھی ان کے سپرد تھی تو ان میں یہ فیصلہ ہوا تھا کہ زمزم کو ہمیشہ کے لیے پاٹ دیا جائے اور اس بات کو ایک زمانہ ہوگیا ہے لہٰذا اب صرف عبدالمطلب کی نشاندہی پر یہ کیسے کہا جا سکتا ہے کہ انہوں نے زمزم کی نشاندہی ٹھیک کی ہے۔

آخرکار یہ طے پایا کہ اس جگہ کی نشاندہی کے لیے بنی سعید بن ہزیم کی اس کاہنہ کے پاس چلا جائے جو نواحی شام کے کسی گاؤں میں رہتی تھی اور اس زمانے میں بہت مشہور تھی۔

جناب عبدالمطلب یہ دیکھ کر کہ قریش کو زمزم کی دوبارہ کھدائی پر آمادہ کرنے کے لیے اس کے سوا اور کوئی چارہ کار نہیں ہے کہ ان کی بات مان لی جائے قریش کے لوگوں کے ساتھ جن میں بنی ہاشم اور بنی امیہ کے علاوہ قریش کے دوسرے قبائل کے کچھ لوگ بھی شامل تھے۔ شام کے اس گاؤں کی طرف چل دئیے۔ لیکن راستے میں خدا کا کرنا ایسا ہوا کہ ابھی انہوں نے مکے سے تھوڑا ہی فاصلہ طے کیا تھا کہ عبدالمطلب کے سوا سب کے پاس پانی کا ذخیرہ ختم ہوگیا تو وہ پھر پیاس سے تڑپنے لگے اور یہ دیکھ کر کہ وہ سب کے سب کہیں پیاسے نہ مر جائیں کسی نہ کسی طرح مکے کی طرف واپسی کا ارادہ کیا تو پہلے عبدالمطلب ہی اپنی سواری کے قریب پہنچے اور ان کے علاوہ دوسرے سب لوگ یہ دیکھ کر حیران رہ گئے کہ وہاں زمین سے پانی ابل رہا ہے۔

یہ کرشمہ قدرت دیکھ کر انہیں تسلیم کرنا پڑا کر ضرور کوئی غیبی طاقت جناب عبدالمطلب کے ساتھ ہے اور وہ ان کے ساتھ مکے واپس آکر ان کی بتائی ہوئی جگہ پر کھدائی کرنے پر آمادہ ہو گئے۔

اس طرح نہ صرف یہ کہ اس کے بعد یہ قدرتی چشمہ فیض پھر جاری ہوگیا اور زمزم کی نگرانی، اس سے حجاج کعبہ کو پانی پلانے اور ان کی مہمان داری کی ذمہ داری بلکہ خانہ کعبہ کی تولیت بھی انہی کے سپرد کر دی گئی۔

## جناب عبد المطلب کا خانہ کعبہ کے قریب بطور نذر اپنے ایک بیٹے کی قربانی کا ارادہ

ابن اسحاق سے بحوالہ متعدد ثقہ و مستند روایات مروی ہے کہ جناب عبدالمطلب نے منت مانی تھی کہ اگر وہ چاہ زمزم کو ازسرنو کھدوانے میں کامیاب ہوگئے تو وہ خانہ کعبہ کے سامنے بطور نذر کعبہ اپنے ایک بیٹے کی قربانی دیں گے۔

چنانچہ اس مقصد کے لیے انہوں نے اپنے دس کے دس بیٹوں حارث، زبیر،حجل، ضرار، المقوم، ابولہب، عباس، حمزه، ابوطالب اور عبداللہ کو خانہ کعبہ کے قریب جہاں چاہ زمزم سے دوبارہ کھدائی کے بعد پانی نکلا تھا جمع کیا اور ان سے پوچھا کہ آیا وہ اپنے باپ کی منت پورا کرنے کے لیے آمادہ ہیں تو ان میں سے ہر ایک نے اس پر بخوشی آمادگی ظاہر کی لیکن قریش کے لوگ اس میں مزاحم ہوئے کہ وہ اوّل تو کعبہ کے قریب انہیں یہ قربانی نہیں کرنے دیں گے۔ دوسرے یہ کہ وہ بطور نذر کس بیٹے کو ذبح کریں اس کا فیصلہ کون کرے گا؟

کسی ایسے متنازعہ معاملے میں قریش کا دستور یہ تھا کہ وہ اس معاملے میں اوامر و نواہی کے فیصلے کے لیے کعبے میں جاتے اور اپنے مشہور بت ہبل کے سامنے جس کے قریب سات پیالے رکھے رہتے تھے اس طرح قرعہ اندازی کرتے کہ ان پیالوں میں یکے بعد دیگرے پرچیاں ڈالتے اگر ان سب پیالوں میں سے ایک ہی حکم نکلتا یا ممانعت نکلتی تو وہ اس کے مطابق تو عمل کرتے تھے۔

مذکورہ معاملے میں انہوں نے یہ کیا کہ کعبے میں ہبل کے سامنے عبدالمطلب کو لے گئے اور ان پیالوں میں یکے بعد دیگرے ان کے دسوں بیٹوں کے نام کی پرچیاں ڈلوا دیں لیکن وہ یہ دیکھ کر حیران رہ گئے کہ ان ساتوں پیالوں میں سے قربانی کی پرچی کے ساتھ عبدالمطلب کے سب سے چھوٹے بیٹے عبداللہ ہی کے نام کی پرچی نکلی جو عبدالمطلب کو اپنے سب بیٹوں میں سب سے زیادہ عزیز تھا۔

یہ دیکھ کر انہوں نے عبدالمطلب سے کہا کہ وہ عبداللہ کی جگہ کوئی دیت دیں لیکن اب یہ فیصلہ کون کرے کہ وہ دیت کیا ہو۔ اس کا فیصلہ یہ ہوا کہ عبدالمطلب کے ساتھ قریش کے ہر قبلے کا ایک ایک شخص ایک اور کاہنہ کے پاس جو خیبر کے کسی گاؤں میں رہتی تھی جائیں اور جو دیت وہ کاہنہ بتائے وہی دیت عبدالمطلب اپنے بیٹے عبداللہ کی جگہ دے دیں لیکن انہوں نے شرط یہ رکھی کہ اس دیت کے ساتھ بھی عبداللہ کا نام بھی ان ساتوں پیالوں میں ڈالا جائے گا۔ اگر پھر بھی دیت کی جگہ عبداللہ کا نام ہی نکلا تو وہ عبدالمطلب کو اس دیت کی جگہ قربان کرنے کی اجازت دے دیں گے۔

چنانچہ وہ سب مل کر اس کاہنہ کے پاس پہنچے تو اس نے پہلی بار دس اونٹوں کی دیت دینے کی ہدایت کی اور یہ بھی کہا کہ ان سات پیالوں میں سے قرعہ اندازی کے بعد اگر عبداللہ ہی کا نام نکلتا جائے تو وہ ہر بار دس اونٹ بڑھاتے جائیں اور سات پیالوں کے بعد بھی قرعہ اندازی جاری رکھیں اور ہر بار دس اونٹ بڑھاتے جائیں یہاں تک کہ ان کی تعداد سو تک پہنچ جائے۔

بعض روایات سے ظاہر ہوتا ہے کہ اس طرح اونٹوں کی تعداد سو ہوگئی تو عبداللہ کی جگہ اونٹوں کا ہی نام نکل آیا اور یہ دیت عبدالمطلب نے ان سو اونٹوں کو ذبح کر کے اور ان کا گوشت خیرات کرکے ادا کر دی۔

یہ بھی کہا جاتا ہے کہ کاہنہ کے کہنے کے مطابق ان اونٹوں کی تعداد جو عبداللہ کی جگہ جناب عبدالمطلب کو قربان کرنے تھے تین سو تھی اور انہوں نے وہ تین سو اونٹ اپنے عزیز ترین بیٹے عبداللہ کے خون کی دیت کے طور پر بخوشی ذبح کرکے قربان کر دیئے تھے۔ واللہ اعلم

## عبدالمطلب کا اپنے بیٹے عبداللہ کی شادی آمنہ بنت وہب الزہریہ کے ساتھ کرنے کا ذکر

ابن اسحٰق بیان کرتے ہیں کہ رسم نذر کی ادائیگی کے بعد جناب عبدالمطلب اپنے بیٹے عبداللہ کا ہاتھ پکڑ کر ایک طرف چل دیئے۔ راستے میں خانہ کعبہ کے قریب انہیں ایک عورت ملی جس کے بارے میں لوگوں کا خیال ہے کہ وہ بنی اسد بن عبدالعزیٰ بن قصی کی ورقہ بن نوفل بن اسد بن عبدالعزیٰ بن قصی کی بہن اُمِ قتال تھی۔

اس عورت نے ان دونوں باپ بیٹوں یعنی عبدالمطلب اورعبداللہ کو ساتھ ساتھ وہاں سے گزرتے دیکھا تو عبداللہ سے پوچھا: ”عبد اللہ تم کہاں جا رہے ہو؟“ وہ بولے: ”مجھے میرے والد اپنے ساتھ لیے جا رہے ہیں، جہاں بھی یہ لے جائیں گے وہیں چلا جاؤں گا“۔

وہ عورت یعنی اُم قتال نے عبداللہ سے کہا: ”کیا تم کوئی قربانی کے اونٹ ہو کہ تمہیں نکیل پکڑ کے جہاں کوئی چاہے لے جائے؟“۔

عبداللہ نے جواب دیا: ”یہ میرے والد ہیں، نہ میں ان کی حکم عدولی کر سکتا ہوں نہ ان سے جدائی برداشت کر سکتا ہوں“۔

بہرکیف یہ کہہ کر عبداللہ اپنے والد عبدالمطلب کے ساتھ آگے بڑھ گئے جو انہیں لے کر وہب بن عبد مناف بن زہرہ بن کلاب بن مرہ بن کعب بن لوی بن غالب بن فہر کے پاس گئے جو ان دنوں اپنے قبیلے بنی زہرہ کے سردار تھے اور ان سے درخواست کی کہ وہ عبد اللہ کو اپنی فرزندی میں لے لیں یعنی اپنی بیٹی آمنہ سے ان کی شادی کر دیں۔

چونکہ دونوں خاندانوں کا تعلق آخر میں بنی اسماعیل ہی تک جاتا تھا اس لیے وہب بن عبد مناف نے اپنی بیٹی آمنہ کی شادی جو اپنے قبیلے میں ”سیرت النساء“ کہلاتی تھیں عبدالمطلب کے بیٹے سے بخوشی و خوشدلی کردی۔

کہا جاتا ہے کہ عبدالله بن عبدالمطلب حضرت آمنہ بنت وہب کو رخصت کرا کے اس مکان میں لائے جو انہوں نے ان کے لیے لیا تھا اور وہیں حضرت آمنہ کی شکم مبارک میں وہ حمل قرار پایا جو حضور نبی کریمﷺ کی ولادت باسعادت پر منتج ہوا۔

اس استقرار حمل کی اطلاع پاکر ایک عورت اس مکان میں آئی تو اس وقت عبداللہ وہاں موجود نہ تھے۔ مالک مکان نے اس عورت سے پوچھا: ”کچھ یاد ہے کہ تم نے عبداللہ سے کیا تمنا کی تھی؟“

عورت نے پوچھا: ”کون سی تمنا؟“۔

مالک بولا: ”کونسی تمنا! ارے تم کل کی بات آج بھول گئیں“۔

عورت بولی: ”کل کی بات آج کیسے یاد رکھ سکتی ہوں جب کہ عبداللہ کے پاس کل والی چیز ہی نہیں ہے۔ تو آج مجھے اس سے کیا مطلب؟“۔

کہتے ہیں کہ شادی کے بعد، عبداللہ کی پیشانی جس نور سے شادی سے قبل چاند کی طرح چمکتی تھی وہ ان کی پیشانی سے حضرت آمنہ کے شکم مبارک میں منتقل ہوگیا تھا اور اس عورت کی مراد عبداللہ کی پیشانی کے اسی نور سے تھی۔

جب اُمِ قتال کے بھائی ورقہ بن نوفل کو حضرت آمنہ کے شکم مبارک میں عبداللہ سے استقرار حمل کی اطلاع ملی تو وہ بہت خوش ہوا کیونکہ اس سے قبل جو کتابیں وہ پڑھا کرتا تھا ان میں لکھا تھا کہ اس کی قوم میں ایک عظیم المرتبت نبی پیدا ہوگا۔ اس نبی کی رسالت کی عظمت کا ذکر قرآن مجید میں بھی ان الفاظ میں آیا ہے کہ **<span class="quranic-text">(اللّٰهُ اَعْلَمُ حَيْثُ يَجْعَلُ رِسَالَتَهٗ)</span>** یعنی (اللہ ہی خوب جانتا ہے کہ اس کی رسالت کا محل کون سا ہے اور وہ اپنی پیغمبری کے عنایت فرمائے)۔ (۱۲۴:۶)

وہ عورت جس نے عبداللہ سے پوچھا تھا کہ عبداللہ تم کہاں جا رہے اور وہ عورت بھی مالک سے جس کی گفتگو کا ذکر سطور بالا میں آیا ہے اُم قتال ہی تھی اور وہی حضرت عبداللہ سے سب عورتوں سے زیادہ شادی کی مشتاق تھی۔

اُمِ قتال ہی تھی جسے عبداللہ کی آمنہ بنت وہب زہریہ سے شادی کا سب عورتوں سے زیادہ ملال ہوا تھا۔

بیہقی یونس بن بکیر کے توسط اور ابن اسحٰق کے حوالے سے بیان کرتے ہیں کہ اُمِ قتال نے عبداللہ کی آمنہ بنت وہب کے ساتھ شادی اور آمنہ کے شکم مبارک میں اس سے استقرار حمل کی خبر سن کر نہایت حسرت آمیز اشعار کہے تھے۔

ابوبکر محمد بن جعفر بن سہل الخرائطی کہتے ہیں کہ ان سے علی بن حرب، محمد بن عمارہ القرشی، مسلم بن خالد الزنجی اور ابن جریح نے عطاء بن ابی رباح اور ابن عباس رضی اللہ عنھما کے حوالے سے بیان کیا کہ ابن عباس رضی اللہ عنہما نے بتایا کہ جب عبداللہ اپنے والد عبدالمطلب کے ساتھ قبیلہ زہریہ کی طرف جا رہے تھے تو انہیں راستے میں ایک کاہنہ فاطمہ بنت مرالخثعمیہ ملی اور اس نے ان کے چہرے پر نور ثبوت دیکھ کر ان کے ساتھ شادی کی خواہش کا اظہار کیا اور اس کے لیے انہیں سو اونٹوں کی پیشکش بھی کی لیکن وہ اس کے جواب میں دو شعر اسے سنا کر اپنے والد کے ساتھ آگے بڑھ گئے اور ان کے ساتھ قبیلہ زہریہ میں وہب بن عبدمناف کے پاس چلے گئے جہاں ان کے والد نے وہب بن عبدمناف کی بیٹی آمنہ سے ان کی شادی کا پیغام دیا جو قبول کر لیا گیا اور آمنہ بنت وہب سے عبداللہ کی شادی ہوگئی۔

اس روایت کے آخر میں بیان کیا گیا ہے کہ جب اس کاہنہ فاطمہ بنت مر کو عبداللہ سے آمنہ کی شادی اور آمنہ کے شکم مبارک میں اس شادی کے نتیجے میں استقرار حمل کی خبر ہوئی تو وہ روپڑی اور اپنی ناکامی پر اُمِ قتال کی طرح بہت سے حسرت آمیز اشعار کہے جو کتب تواریخ میں اب تک محفوظ ہیں۔

امام ابونعیم الحافظ اپنی کتاب ”دلائل النبوة“ میں یعقوب بن محمد زہری کے توسط اور عبدالعزیز بن عمران، عبداللہ بن جعفر، ابن عون، مسعود بن مخرمہ اور ابن عباس رضی اللہ عنھما کے حوالے سے تحریر فرماتے ہیں کہ عبدالمطلب ایک دفعہ گرمی کے موسم میں مکے سے یمن کا سفر کر رہے تھے تو راستے میں حبر کے پاس جس کا تعلق قوم یہود سے تھا کچھ دیر کے لیے ٹھہر گئے اور وہیں اہل کتاب میں سے ایک شخص نے ان سے کہا: ”عبد المطلب! کیا آپ مجھے اپنے بدن کے کچھ حصے دیکھنے کی اجازت دے سکتے ہیں؟“۔

ان کے جواب میں عبد المطلب بولے: ”ضرور بشرطیکہ وہ ستر عورت میں سے نہ ہوں“۔

وہ شخص بولا: ”آپ میرے سامنے اپنے ایک ہاتھ کی ہتھیلی کھولیں“۔

عبدالمطلب نے اپنے داہنے ہاتھ کی ہتھیلی اس کے سامنے کردی جسے وہ کچھ دیر تک دیکھتا رہا۔ پھر اس نے ان کے بائیں ہاتھ کی ہتھیلی کھلوائی اور اسے بھی خاصی دیر تک دیکھنے کے بعد بولا:

”آپ کے ایک ہاتھ میں نبوت اور دوسرے میں حکومت کے آثار پائے جاتے ہیں“۔

اس کے بعد اس شخص نے عبدالمطلب سے کہا کہ ”نبوت کے آثار جہاں تک میں نے دیکھا ہے آپ سے بنی زہرہ کی طرف منتقل ہوتے نظر آتے ہیں“۔

عبدالمطلب نے پوچھا: ”وہ کیسے؟“۔

اس نے کہا: ”یہ تو مجھے معلوم نہیں“۔

پھر عبدالمطلب سے پوچھا: ”کیا آپ کی شاغہ ہے؟“۔

عبدالمطلب نے پوچھا: ”شاغہ کیا ہے؟“۔

وہ بولا: ”زوجہ“۔

عبدالمطلب نے کہا: ”آج کل تو کوئی نہیں ہے“۔

یہ سن کر وہ شخص بولا:

”تو پھر تم جب اس سفر سے واپس مکے جاؤ تو وہاں بنی زہرہ میں شادی کر لینا“۔

چنانچہ جب عبدالمطلب یمن سے مکے واپس آئے تو انہوں نے ہالہ بنت وہب بن عبد مناف بن زہری سے شادی کر لی جن کے بطن سے حمزہ اور صفیہ پیدا ہوئے۔

اس کے بعد انہوں نے اپنے بیٹے عبداللہ کی آمنہ بنت وہب سے شادی کی جن کے بطن سے رسول اللہﷺ کی ولادت باسعادت ہوئی۔

جب عبداللہ کی آمنہ بنت وہب سے شادی کی خبر قریش کو ہوئی تو وہ یک زبان ہو کر بولے:

"لو بھئی عبداللہ تو اپنے باپ عبدالمطلب سے بھی بازی لے گیا"۔
