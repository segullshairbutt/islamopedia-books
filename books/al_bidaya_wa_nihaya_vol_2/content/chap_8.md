# باب ۸

## رسول اللہﷺ کی ولادت با سعادت

 رسول اللہﷺ کی ولادت با سعادت، جیسا کہ اکثر روایات سے ظاہر ہوتا ہے دوشنبہ کے دن ہوئی تھی۔ 

صحیح مسلم میں غیلان بن جریر بن عبداللہ بن معبدالزمانی کی روایت ابی قتادہ کے حوالے سے بیان کرتے ہوئے بتایا گیا ہے کہ دو اعرابیوں نے کسی روز آنحضرتﷺ سے روز دوشنبہ کے اور دنوں کے مقابلے میں درجے کے بارے میں دریافت کیا تھا تو آپﷺ نے فرمایا تھا کہ ’’یہ وہ دن ہے جب میری ولادت اور جس روز مجھ پر وحی نازل ہونا شروع ہوئی تھی۔‘‘

 امام احمدؒ فرماتے ہیں کہ ان سے موسیٰ بن داؤد اور ابن لہیعہ نے خالد بن ابی عمران، حنش الصنعانی اور ابن عباس رضی اللہ عنہما کے حوالے سے بیان کیا کہ آنحضرتﷺ کی ولادت باسعادت دو شنبہ کے شروع وقت میں ہوئی تھی آپ نے حجراسود کو اٹھا کر دوشنبہ کے روز بیت اللہ کے قریب رکھا تھا، آپ نے مکے سے ہجرت بھی دوشنبہ کے دن فرمائی آپ مدینے میں دو شنبہ ہی کے روز داخل ہوئے اور آپ کی وفات بھی دوشنبہ ہی کے دن ہوئی۔
 اس روایت کو انہی حوالوں سے عمرو بن بکیر نے بیان کیا ہے اور یہ بھی بتایا ہے کہ سورہ مائدہ کی آیہ شریفہ ومبارکہ : **الْيَوْمَ أَكْمَلْتُ لَكُمْ دِينَكُمْ** یعنی ’’آج میں نے تمہارا دین مکمل کردیا‘‘۔ (۳:۵) بھی دوشنبہ ہی کے روز نازل ہوئی تھی۔ کچھ راویوں نے اس روایت کو جس میں قرآن مجید کی مندرجہ بالا آیت کا نزول بھی دوشنبہ کے روز بتایا ہے بیان کرکے یہ بھی بتایا گیا ہے کہ غزوہ بدر بھی روز دوشنبہ ہی کو وقوع پذیر ہوا تھا اور کچھ دوسرے راویوں نے بھی موسیٰ بن داؤد کے حوالے سے انہی دونوں روایات کو پیش کیا ہے لیکن اس سلسلے کی یہ دونوں روایات قطعی منکر (خلاف واقعہ ) ہیں کیونکہ جیسا کہ ابن عساکر نے بیان کیا اور اس کی تصدیق بھی کی مندرجہ بالا قرآنی آیت کا نزول اور غزوہ بدردونوں روز جمعہ کے واقعات ہیں۔ 

عبداللہ بن عمر رضی اللہ عنہما کریب اور ابن عباس رضی اللہ عنہما کے حوالے سے کہتے ہیں کہ رسول اللہﷺ کی ولادت اور وفات دونوں دوشنبہ ( پیر) کے روز ہوئیں۔ 

بہرکیف اس بارے میں کوئی اختلاف نہیں ہے کہ آنحضرتﷺ کی ولادت باسعادت دوشنبہ کے دن ہوئی تھی۔ 
اس کے علاوہ بعض راویوں کا یہ بیان بھی بعید از قیاس بلکہ غلط ہے کہ آپ کی ولادت ماہ رمضان میں بروز جمعہ ہوئی تھی جب کہ اس پر سب کا اتفاق ہے کہ آپ ماہ ربیع الاول میں پیدا ہوئے تھے۔ 

اس کے علاوہ بعض راوی آپ کی تاریخ ولادت میں اختلاف رکھتے ہیں اور بعض اس ماہ ربیع الاول کی سترہ اور بعض کچھ اور بتاتے ہیں لیکن یہ بات بھی اب متحقق ہوچکی ہے اور اس پر جملہ ثقہ و مستند راویوں کو اتفاق ہے کہ آنحضرتﷺ ولادت باسعادت ماہ ربیع الاول کی ہوئی تھی۔

## آنحضرتﷺ کی صفت ولادت

پہلے بیان کیا جا چکا ہے کہ جناب عبدالمطلب نے جو نذر مانی تھی اس کی ادائیگی کے لیے وہ اپنے ایک بیٹے کی قربانی دینا چاہتے تھے اور اس کے بعد جب قرعہ اندازی کی گئی تو اس میں بار بار ان کے چھوٹے بیٹے عبداللہ ہی کا نام نکلا لیکن پھر قریش کے مشورے پر ایک کاہنہ کی رائے لی تو اس نے رائے دی کہ عبداللہ کی جگہ دس سے لےکر سو اونٹ تک بطور فدیہ دیئے جاسکتے ہیں اور عبداللہ کی جگہ عبدالمطلب نے سو اونٹ فدیے میں قربان کیے۔ 

اس امر واقعہ سے اس بات کا صاف ثبوت ملتا ہے کہ قدرت کا منشاء یہ تھا کہ عبداللہ کی نسل سے آنحضرتﷺ کی ولادت ہو جو ممکن نہ ہوتی اگر عبدالمطلب انہیں اس نذر کی ادائیگی میں قربان کردیتے جو انہوں نے بطور منت مانی تھی۔ اس کے علاوہ یہ بات بھی متعد د مستند روایات کے حوالوں سے بتائی جاچکی ہے کہ عبداللہ کی آمنہ بنت وہب کے ساتھ شادی سے قبل ان کی پیشانی پر نور نبوت کے جو آثار تھے انہیں دیکھ کر ورقہ بن نوفل کی بہن اُم قتال نے ان سے شادی کی تمنا کی تھی اور اس کی یہ وجہ بتائی جاتی ہے کہ ورقہ بن نوفل نے اسے بتایا تھا کہ عبداللہ کی نسل سے ایک عظیم الشان نبی پیدا ہوگا اوراُم قتال کی یہ آرزو تھی کہ وہ نبی اس کے بطن سے پیدا ہو۔ 

اس کے علاوہ یہ ذکر بھی پہلے کیا جا چکا ہے کہ جس کاہنہ سے عبداللہ کے بدلے فدیہ کے بارے میں رائے لی گئی تھی جو وہ خود بھی ان کی پیشانی میں ایک خاص نور دیکھ کر ان سے شادی کی متمنی ہوئی تھی نیز یہ کہ مکے کی ایک دوشیزہ نے جسے اس کے باپ یا بھائی سے وراثت میں کافی دولت ملی تھی اور اس نے عبداللہ سے شادی کے لیے انہیں سو اونٹوں کی پیشکش کی تھی اور جب حضرت عبداللہ کی حضرت آمنہ سے شادی اور حضرت آمنہ کے بطن میں استقرار حمل کے بعد جب اُم قتال اس مکان میں آئی جہاں حضرت عبداللہ نے حضرت آمنہ کو شادی کے بعد رکھا تھا تو وہ فورا ہی واپس جانے لگی کیونکہ اس وقت وہ نور نبوت حضرت عبداللہ کی پیشانی سے غائب ہوکر حضرت آمنہ کے بطن مبارک میں منتقل ہوگیا تھا۔

ظاہر ہے کہ اُم قتال کو یہ امید ہوگی کہ اگر عبد اللہ کی آمنہ سے شادی اور آمنہ کے حاملہ ہونے کے بعد بھی اگر وہ نور عبداللہ کی پیشانی میں موجود ہو تو ممکن ہے کہ وہ عظیم الشان نبی جس کی پیشگوئی اس کے بھائی ورقہ بن نوفل نے عبداللہ کی نسل سے پیدا ہونے کے متعلق کی تھی اس کے اپنے بطن سے پیدا ہو اور دہ یہی دیکھنے اس مکان میں گئی تھی تاکہ عبد اللہ سے شادی کے لیے ایک آخری کوشش اور کرے لیکن وہ نبوت کا نور عبداللہ کی پیشانی میں نہ پا کر مایوسی کی حالت میں لوٹ آئی تھی اور اس نے وہ حسرت آمیز اشعار کہے تھے جن کا ذکر پہلے کیا جاچکا ہے۔ 

بہرکیف مشیت خداوندی یہی تھی کہ عبداللہ کی شادی صرف آمنہ بنت وہب ہی سے ہو اور انہی کے بطن مبارک سے رسول اللہﷺ کی ولادت ہو۔

اس کا ذکر بھی پہلے کیا جاچکا ہے کہ ظہور اسلام سے قبل عرب میں با قاعدہ نکاح کا دستور نہیں تھا اور ظہور اسلام کے بعد صرف انہی شادیوں کو صحیح تسلیم کیا گیا تھا جو باقاعدہ نکاح کے ذریعہ ہوئی تھیں اور ایسے جوڑوں کے اسلام لانے کے بعد ان کے قبل اسلام نکاحوں کو شریعت اسلامی کے مطابق درست قرار دیتے ہوئے آنحضرتﷺ نے ان کے دوبارہ اسلامی طریقے سے نکاح کی ضرورت نہیں سمجھی تھی ۔

ایسا ہی ایک صحیح نکاح وہ تھا جو حضرت عبداللہ کا حضرت آمنہ بنت وہب کے ساتھ ہوا تھا اور اس کا ثبوت اس مستند صحیح
حدیث نبوی (ﷺ) سے ملتا ہے جس میں آپ نے فرمایا: ’’**ولدت من نكاح لا من سفاح**‘‘ یعنی آپ کی ولادت باسعادت باقاعدہ نکاح سے ہوئی نہ کہ (نعوذ باللہ) زنا یا بدکاری ہے۔ 

یہاں اس حدیث نبوی کو خصوصیت سے پیش کرنے کا مقصد یہ ہے کہ جیسا مشہور ہے آنحضرتﷺ کے والد عبد اللہ اسی زمانے میں وفات پاگئے تھے جب آپﷺ ابھی شکم مادری میں تھے۔

محمد ابن سعد کہتے ہیں کہ ان سے محمد بن عمر ( یعنی واقدی) محمد بن عبیدہ یزیدی اور سعید بن ابی زید نے ایوب بن عبدالرحمن
صعصعہ کے حوالے سے بیان کیا کہ ایوب بن عبدالرحمن بن عبدالمطلب سامان تجارت لے کر شام کی طرف گئے تھے جہاں قبائل قریش کی بستیوں میں سے ایک بستی غزہ ہی میں ان کا وہ سارا سامان تجارت فروخت ہوگیا تو وہ کے واپس آتے ہوئے مدینے میں بیمار ہوگئے اور اپنے عزیزوں بنی عدی بن نجار کے ماموؤں کے پاس ٹھہرگئے اور وہاں ایک مہینے تک ٹھہرے رہے جب کہ ان کے وہ ساتھی جو ان کے ساتھ مکے سے بغرضِ تجارت شام کی طرف گئے تھے مکے واپس آگئے۔

جب عبدالمطلب نے ان سے اپنے بیٹے عبداللہ کے بارے میں پوچھا تو انہوں نے جواب دیا کہ وہ انہیں ان کے ماموؤں بنی عدی بن نجار کے ہاں مدینے میں چھوڑ آئے ہیں کیونکہ وہ بیمار تھے۔

ان لوگوں میں سے یہ سن کر عبدالمطلب نے اپنے سب سے بڑے بیٹے حارث کو ان کی خیریت معلوم کرنے مدینے بھیجا لیکن وہاں پہنچ کر حارث کو معلوم ہوا کہ عبداللہ فوت ہوگئے ہیں اور انہیں دارالغابغہ میں دفن کردیا گیا ہے۔

عبداللہ کی وفات کی خبر لےکر جب حارث کے واپس لوٹے اور اپنے والد عبدالمطلب کو اس کی اطلاع دی تو اسے سن کر وہ
بےہوش ہوگئے اور عبداللہ کے دوسرے سارے بھائی بھی تڑپ تڑپ کر رونے لگے۔ اس وقت رسول اللہﷺ شکم مادر ہی میں
تھے۔ جب عبداللہ بن عبد المطلب نے داعی اجل کو لبیک کہا اس وقت ان کی عمر پچیس سال تھی۔
واقدی کہتے ہیں کہ :
وفات کے وقت عبداللہ بن عبدالمطلب کی عمر پچیس سال ہونے کا ثبوت اور اس کی تصدیق ان مستند روایات سے ہوچکی ہے جو اب تک ہمیں ملی ہیں۔
محمد بن سعد کہتے ہیں کہ یہ بات پایہ ثبوت کو پہنچ چکی ہے کہ جب عبداللہ بن عبدالمطلب فوت ہوئے اس وقت رسول اللہﷺ شکم مادر میں تھے جب کہ زبیر بن بکار بیان کرتے ہیں کہ ان سے محمد بن حسن نے عبد السلام اور ابن خربوز کے حوالے سے بیان کیا کہ جب عبداللہ بن عبدالمطلب فوت ہوئے اس وقت رسول اللہﷺ کی عمر شریف دوماہ ہوچکی تھی، جب آپﷺ کی والدہ ماجدہ نے
وفات پائی اس وقت آپ کی عمر شریف چار سال تھی اور جب آپ کے دادا عبد المطلب کا انتقال ہوا اس وقت آپ آٹھ سال کے
ہوچکے تھے اور آپ کے دادا نے مرتے وقت اپنے بیٹے ابی طالب کو آپ کی پرورش کی وصیت کی تھی لیکن واقدی نے ثبوت کے
ساتھ اپنے اس بیان کو ترجیح دی ہے کہ رسول اللہﷺ اپنے والد ماجد حضرت عبداللہ بن عبدالمطلب کی وفات کے وقت شکم مادر ہی میں تھے اور یہی آخری بات تمام دوسری روایات سے زیادہ صحیح اور قابل اعتماد ہے۔

وہ حدیث نبوی پہلے پیش کی جا چکی ہے جس کے مطابق آپﷺ نے ارشاد فرمایا کہ جب آپﷺ اپنی والدہ کے شکم میں تھے تو
انہوں نے خواب میں دیکھا تھا کہ ان کے جسم سے ایک روشنی نکلی جس نے شام کے تمام محلات روشن کردیئے اور اسی خواب سے متاثر ہوکر حضوﷺر کا نام محمد (ﷺ) رکھا گیا تھا۔

حضور نبی کریمﷺکا اسم گرامی توریت میں احمد، انجیل میں بھی احمد اور قرآن مجید میں محمد آیا ہے یعنی تمام اہل سماوات اور
اہل زمین آپﷺ کے ثناخواں ہیں اور تا قیامت رہیں گے۔

رسول الله ﷺ کی والدہ ماجدہ حضرت آمنہ نے آپ کی ولادت سے قبل جو دیکھا تھا آپ کی ولادت کے بعد اس کی جو تعبیر تمام اہل عالم کے سامنے آئی وہ ایک بدیہی امر ہے۔
واقدی نے موسیٰ بن عبدہ وغیرہ کی زبانی عبداللہ ابن جعفر زہری ان کی پھوپھی ام بکر بنت المسعود کے حوالے سے بیان کیا کہ ام بکر نے اپنے والد سے سن کر بتایا کہ آمنہ بنت وہب کے بقول انہوں نے اپنے بطن سے رسول اللہﷺ کی ولادت سے کچھ قبل جب وہ دردِزہ میں مبتلا تھیں دیکھا کہ ان کے جسم سے ایک نور نکلا اور اس نے تمام مشرق و مغرب کو روشن کردیا اور اس کے
ساتھ ہی انہیں وضع حمل کی تکلیف سے فراغت مل گئی۔ اس کے بعد وہ نور سمٹ کر ان کے قریب آیا اور انہیں ایسا محسوس ہوا جیسے اس نور مجسم نے پھر ان کی طرف زمین سے ایک مٹھی مٹی اٹھا کر ان کی طرف بڑھائی جو انہوں نے اپنے ہاتھ میں لے لی اور اس کے بعد اس نور نے اپنا رخ آسمان کی طرف کر لیا۔

حافظ ابوبکر بیہقی متعدد مستند راویوں کی زبانی اور انہی کی طرح کے متعدد حوالوں کے ساتھ آخر میں عثمان بن ابی العاص کے حوالے سے بیان کرتے ہیں کہ آخرالذکر کی والدہ نے انہیں بتایا کہ حضرت آمنہ بنت وہب کے وضع حمل کو انہوں نے اپنی آنکھوں سے دیکھا تھا اور یہ بھی دیکھا تھا کہ وہاں ایک نور کے سوا اس وقت کوئی دوسری چیز نہ تھی اور باہر ستارے زمین کے اس قدر قریب آگئے تھے کہ اس پر یقین کرنا ناممکن تھا۔

قاضی عیاض الشقاء ام عبدالرحمن بن عوف کے حوالے سے بیان کرتے ہیں کہ ام عبدالرحمن رسول اللہﷺ کی ولادت کے وقت قابلہ (وائی) کی خدمات انجام دے رہی تھیں۔ ان کا بیان ہے کہ جب آنحضرتﷺ اپنی والدہ کے بطن سے ان کے ہاتھوں میں آئے تو انہوں نے ایک آواز سنی ’’**یرحمک اللہ**‘‘ اور نومولود کے جسم سے ایسا نور طلوع ہوا جس سے اس جگہ کے علاوہ جس کے درودیوار اس نور سے چمک اٹھے مشرق و مغرب کے تمام قصور ومحلات یقینا روشن ہوگئے ہوں گے۔

ابن احق کہتے ہیں کہ رسول اللہﷺ کی ولادت کی اطلاع کرنے پڑوس کی ایک کنیز کو آپ کے دادا عبدالمطلب کے پاس بھیجا گیا جن کے بیٹے عبداللہ کا اس وقت انتقال ہوگیا تھا جب آپﷺ شکم مادر میں تھے لیکن انہوں نے بڑی متانت و سنجیدگی کا اظہار کیا
اور آپ کی ولادت پر آپ کو دیکھنے کے بعد خدا کا شکر ادا کیا اور شکر خدا ہی پر مبنی کچھ اشعار بھی کہے اور ان کے علاوہ کچھ ایسے شعر بھی کہے جن میں انہوں نے اپنے پوتے آنحضرتﷺ کے حسن و جمال کو غلمان کے حسن و جمال سے برتر بتایا اور آپ کی ذات والا صفات اور حیات طیبہ کی برکات سے آئندہ ساری دنیا کو فیض پہنچنے کا خیال بھی ظاہر کیا اور اپنے اس ارادے کا اظہار بھی کیا کہ وہ آپ کو بیت اللہ میں اللہ کی نذر کے بطور لے جاکر پیش کریں گے۔

بیہقی مختلف حوالوں سے جن میں ابن عباس رضی اللہ عنہما، ان کے والد عباس بن عبدالمطلب بھی شامل ہیں بیان کرتے ہیں کہ
رسول اللهﷺ مختون یعنی ختنہ شدہ پیدا ہوئے تھے اور اس پر آپ کے دادا عبدالمطلب نے مسرت آمیز حیرت کا اظہار کیا تھا۔

بیہقی مختلف حوالوں سے یہ بھی بیان کرتے ہیں کہ آنحضرتﷺ  کی ولادت کے بعد آپ کے دادا عبدالمطلب نے آپ کو اپنے گھر کی عورتوں کے سپرد کردیا تھا جن میں ان کی بیٹی اور آپ کی پھوپھی پیش پیش تھیں۔

وہ ہر صبح کو اپنے والد عبدالمطلب سے کہتی تھیں کہ انہوں نے ایسا بچہ کبھی نہیں دیکھا تھا وہ بتاتی تھیں کہ نومولود (رسول اللہ
ﷺ) صبح کو ہمیشہ بیدار ہی نظر آتا ہے اور آنکھیں کھولے ٹکٹکی باندھے آسمان کو تکتا رہتا ہے۔ اس پر عبدالمطلب جواب دیتے
تھے کہ انہیں امید ہے کہ وہ بڑی شان والا ہوگا اور اس کی ذات سے دنیا میں خیر و برکت پھیلے گی اور اس کی برکات سے دنیا
فیضیاب ہوگی ۔

بیہقی کے مطابق عبدالمطلب نے ساتویں دن آنحضرتﷺ کا عقیقہ کیا اور اس میں قریش کو دعوت دے کر شریک کیا تو انہوں نے پوچھا کہ ’’عبدالمطلب ! تم نے اپنے پوتے کا کوئی نام بھی رکھا ہے؟ تو وہ بولے : ”ہاں میں نے اس کا نام محمد رکھا ہے اور مجھے زمین و آسمان ہر طرف سے اس نام کی گونج سنائی دے رہی ہے‘‘۔

ہم ان شاء اللہ آنحضرتﷺ کی سیرت طیبہ کے آخر میں آپﷺ کے اسمائے گرامی بیان کریں گے۔

## رسول اللہﷺ کی شبِ ولادت کے علامتی واقعات

آنحضرتﷺ کے وقت جنات کی چیخ و پکار، بتوں کا بلی کی طرح میاؤں میاؤں کرکے اوندھے منہ زمین پر گرجانے، حبشہ میں نجاشی کے عجیب چیزیں دیکھنے اپنی والدہ ماجدہ کے جسم سے الگ ہوکر ظہور نور اس کے آسمان کی طرف رُخ کرکے ساکن ہو جانے، اس نور سے شام کے تمام محلات وقصور کے منور ہوجانے ستاروں کے زمین کے نزدیک آجانے اور اس نور کے آپ چہرہ مبارک پر نمودار ہونے کے مشاہدات کا ذکر ہم ہواتف الجان کے ضمن میں کرچکے ہیں۔ 

سہیلی بقی بن مخلدالحافظ کی تفسیر کے حوالے سے بیان کرتے ہیں کہ ابلیس چار بار بلند آواز سے رویا ہے۔ پہلی بار جب اللہ تعالیٰ نے اسے لعین ٹھہرا کر اس پر لعنت کی دوسری بار جب اسے آسمان سے زمین پر پھینکا گیا، تیسری بار آنحضرتﷺ کی ولادت کے وقت اور چوتھی بار جب سورۃ فاتحہ نازل ہوئی۔ ابن اسحق کہتے ہیں کہ ہشام بن عروہ نے اپنے والد اور حضرت عائشہ رضی اللہ عنہما کے حوالے سے بیان کیا کہ ایک یہودی کے میں رہ کر تجارت کیا کرتا تھا۔ جس روز آنحضرتﷺ کی ولادت ہوئی اس زور اس نے قریش کی ایک مجلس میں ان سے پوچھا: ”کیا تمہیں معلوم ہے کہ کل رات تمہاری قوم میں ایک عظیم الشان بچہ پیدا ہوا ہے؟ وہ بولے : ” نہیں تو “۔ 

دریافت کرنے پر معلوم ہوا کہ آمنہ بنت وہب کے بطن سے عبدالمطلب کے بیٹے عبداللہ کے ہاں ایک لڑکا پیدا ہوا ہے۔ اس یہودی نے قریش کے لوگوں سے کہا کہ تم مجھے وہاں چل کر اس بچے کو دکھاؤ۔ یہودی کی اس درخواست پر وہ لوگ اس مکان پر پہنچے جہاں آنحضرتﷺ کی ولادت ہوئی تھی۔ پھر یہودیوں کی مزید درخواست پر آپ کو مکان سے باہر لایا گیا تو لوگوں نے دیکھا کہ آپ کا روئے مبارک چاند سے زیادہ روشن ہے۔ یہ نور نبوت تھا جس کے آثار اس نور کی صورت میں آپ کے چہرے اور پیشانی سے ظاہر ہورہے تھے۔ 

یہ دیکھ کر وہ یہودی بے ہوش ہوگیا۔ جب اسے ہوش آیا تو قریش کے لوگوں نے اس سے پوچھا: ”ارے یہ تجھے کیا ہوا؟ اس سوال کے جواب میں وہ یہودی رو کر کہنے لگا کہ آج ہم بنی اسرائیل سے نبوت کا سلسلہ تمہاری قوم میں منتقل ہوگیا، خیر تمہیں خدا کی طرف سے یہ نعمت مبارک ہو تمہاری سطوت کی اب یہ خبر مشرق سے مغرب تک پھیل جائے گی۔ 

محمد بن اسحٰق بیان کرتے ہیں کہ ان سے صالح بن ابراہیم نے یحیی بن عبدالرحمن بن اسد بن زرارہ کے حوالے سے کہا کہ ایک روز مکے میں یحی بن عبدالرحمن کے پاس لوگ بےتحاشا دوڑے چلے آرہے تھے جن کے پیچھے پیچھے حسان بن ثابت پکار پکار کر کہ رہے تھے :
’’آج یہاں جو بچہ پیدا ہوا ہے ایک دن میں اس کا غلام بنوں گا‘‘
کل مدینے میں ایک یہودی کہہ رہا تھا:
’’اے یہود یو! یاد رکھو کہ مکے میں ایک بچہ پیدا ہونے والا ہے تم اس کی اطاعت کرنا‘‘۔
یہودی بولے:
’’تجھے کیا ہوا ؟ اور تو یہ کیا کہ رہا ہے؟"۔
وہ یہودی بولا:
’’کل رات جو آسمان پر ایک ستارہ طلوع ہوا اس سے مجھے معلوم ہوا کہ احمد نام کا ایک بچہ آج رات کو مکے میں پیدا ہوگا جو آگے چل کر نبی ہوگا اس کی اطاعت تم پر فرض ہے‘‘۔

حافظ ابونعیم اپنی کتاب ’’دلائل النبوۃ‘‘ میں ابی بکر بن عبدالله العامری کی زبانی اور چند دوسرے مستند راویوں کے علاوہ
عبدالرحمن بن ابی سعید اور ان کے والد کے حوالے سے بیان کرتے ہیں کہ ایک روز ابی سعید جیسا کہ انہوں نے بتایا، بنی اشہل میں ٹھہرے ہوئے جہاں انہوں نے کسی سے مکے میں کسی غیرمعمولی بچے کی ولادت کی خبر نہیں سنی لیکن جب وہ اگلے دن اپنے کچھ ساتھیوں کے ساتھ قبیلہ حرب میں ہد نہ پہنچے تو انہوں نے یوشع یہودی کو کہتے سنا کہ:
’’میں دیکھ رہا ہوں کہ احمد نام کا ایک نبی مکے میں پیدا ہونے والا ہے‘‘۔
یہ سن کر بنی اشہل کے ایک شخص خلیفہ بن ثعلبہ اشہلی نے یوشع سے کہا:
’’تو مذاق تو نہیں کر رہا ؟ اچھا تا کہ اس نبی کے اوصاف کیا ہوں گے؟“۔
یوشع بولا:
’’اس کا ظہور حرم کی طرف سے ہوگا، اس کا قد نہ چھوٹا ہوگا نہ بہت طویل اس کی آنکھوں میں سرخ ڈورے ہوں گئے، لباس کے ساتھ اس کے سر پر عمامہ ہوگا اور اکثر گدھے پر سوار ہوا کرے گا‘‘۔

جب خلیفہ بن ثعلبہ اشہلی نے اپنے قبیلے میں واپس جاکر یوشع یہودی کی زبان سے سنی ہوئی یہ باتیں سنائیں تو اس کے قبیلے
والے یک زبان ہوکر بولے:
’’تم ایک یوشع کی بات کرتے ہو، کل سے یثرب (مدینتہ النبی کا پہلا نام ) کے تمام یہودی یہی باتیں کر رہے ہیں۔

اس کے علاوہ مالک بن سنان بتاتے ہیں کہ وہ اس روز اپنے گھر سے نکل کر اتفاقاً قبیلہ بنی قریظہ میں چلے گئے تو انہوں نے
دیکھا کہ وہاں بہت سے لوگ جمع ہوکر ایک نبی کی ولادت کے بارے میں گفتگو کررہے ہیں اور زبیر بن باطا کہہ رہا ہے کہ:
’’آسمان پر ایک سرخ ستارہ نمودار ہوا ہے اور ایسا ستارہ صرف اس وقت نمودار ہوتا ہے جب کہیں کوئی نبی پیدا ہوتا ہے‘‘۔
آج جو نبی پیدا ہوا ہے اس کا نام احمد نے جو آخری نبی کا نام سے اور وہ ہجرت کرکے نہیں آئے گا۔
جب آنحضرت میام سے کسی شخص نے زبیر بن باطا کی یہ باتیں بیان کیں تو آپﷺ نے فرمایا:
’’اگر زبیر بن باطا اپنی زندگی میں مسلمان ہو جاتا تو اس کی ساری قوم ایمان لے آتی کیونکہ وہ بھی اس کا اتباع کرتی‘‘۔
ابونعیم چند دوسرے ثقہ راویوں کے علاوہ زید بن ثابت کے حوالے سے کہتے ہیں کہ بنی قریظہ اور بنی نضیر کے یہودیوں نے کہا تھا کہ:
’’سرخ ستارہ صرف دنیا کے آخری نبی کی ولادت پر طلوع ہوگا اس کا نام احمد ہوگا اور وہ ہجرت کرکے یثرب آئے گا۔ ہمارے لیے اس کی اطاعت لازم ہے“۔

لیکن جب آنحضرتﷺ مکے سے ہجرت فرماکر مدینے تشریف لے گئے تو وہی یہودی بر بنائے حسد اپنے اس قول سے پھر گئے اور کفر پر اڑے رہے ۔

## آنحضرتﷺ کی ولادت پر قصر کسریٰ میں ظہور پذیر واقعات

حافظ ابوبکر محمد بن جعفر بن سہل الخرائطی اپنی کتاب ” ہواتف الجان میں حسب دستور مختلف حوالوں سے بیان کرتے ہیں کہ
آنحضرتﷺ کے وقت ولادت کسری کے ایوان میں سخت زلزلہ آیا اور اس کے ایوان کے چودہ کنگرے ( گنبد ٹوٹ کر) گر
پڑے نیز اس کے ایوان کے آتش کدے (اگن گھر) کی آگ یکا یک بجھ گئی بلکہ سارے فارس کے تمام آتشکدوں کی آگ بجھ گئی
جب کہ ایک ہزار سال سے اس وقت تک کبھی ایسا نہیں ہوا تھا۔ اس کے علاوہ بحیرہ ساوہ بھی جوش کھا کر اُبلنے لگا۔

کسریٰ نے یہ دیکھ کر اپنے مشیر موبذان کو طلب کیا اور اس کو
یہ واقعہ سنا کر اس کے بارے میں اس کی رائے معلوم کی ۔

موبذان بولا کہ اس نے اس کے علاوہ گذشتہ شب ایک خواب دیکھا تھا جس میں اس نے دیکھا کہ عرب کی طرف سے انسانوں کے غول کے غول اونٹوں پر سوار فارس کی طرف اُمڈے آ رہے ہیں اور انہوں نے دریائے دجلہ بھی عبور کرلیا ہے۔
کسری نے موبذان کا یہ خواب سن کر اس سے پوچھا کہ اس خواب کی کیا تعبیر ہوسکتی ہے؟
موبذان نے جواب دیا: اس کی تعبیر کسی عالم سے پوچھنا چاہیے۔

چنانچہ کسری نے یمن میں اپنے نائب السلطنت نعمان بن منذر کو لکھا کہ وہ فوراً اس کی خدمت میں حاضر ہو اور اپنے ساتھ
کسی ایسے شخص کو لائے جو بڑا عالم ہو اور کسریٰ اس سے جو سوال کرے اس کا جواب دے سکے۔

کسریٰ کا یہ شاہی فرمان ملتے ہی نعمان بن منذر کسریٰ کی خدمت میں حاضر ہوگیا اور اپنے ساتھ کسریٰ کے حسب الحکم عبد مسیح بن عمرو بن حیان بن نقیلہ غسانی کولایا۔
کسریٰ نے عبدالمسیح کو تمام واقعہ اور موبذان کا خواب سنا کر اس سے اس کی تعبیر پوچھی تو وہ بولا کہ اس خواب کے بارے
میں اگر حضور مجھے حکم دیں تو میں اپنا خیال ظاہر کرسکتا ہوں۔ لیکن میری گزارش یہ ہے کہ اس کے بارے میں میرے ماموں سطلیح سے جو شام میں قیصر روم کی طرف سے اس کا نائب السلطنت ہے دریافت کیا جائے کیونکہ وہ مجھ سے بہتر اس کے بارے میں بتا سکتا ہے۔

کسریٰ کو عبدالمسیح کی یہ بات پسند آئی اور اس نے اپنے کچھ آدمی اس کے ساتھ کرکے اسے اس کے ماموں طلیح کے پاس
دریافت حال کے لیے بھیج دیا۔

عبدالمسیح نے دمشق پہنچ کر سطیح کو سارا قصہ سنایا اور اس سے کہا کہ فارس کے بادشاہ کسریٰ کی خواہش ہے کہ وہ اس کے
بارے میں اظہار خیال کرے۔

جس وقت عبد صیح اپنے ماموں صلح کے پاس شام پہنچا تھاوہ اس وقت اپنی زریں مسند پر بڑی تمکنت سے بیٹھا تھا۔ عبدالمسیح کی باتیں سن کر اس نے ان کا کچھ جواب نہیں دیا بلکہ کسی سوچ میں غرق ہوگیا۔
**عبد المسیح نے اس کے اس عدم التفات کو دیکھ کر شکایتاً کچھ شعر پڑھے تو سطیح بولا:**
’’جو کچھ تم نے بیان کیا اگر وہ صحیح ہے اور جو خواب موبذان نے دیکھا ہے وہ اس نے صحیح طور پر بیان کیا ہے تو سمجھ لو کہ ایک دن نہ صرف کسریٰ کے ہاتھ سے ایران کی سلطنت چھن جائے گی بلکہ یہ شام بھی جس پر آج کل میں قیصر روم کی
طرف سے حاکم بنا بیٹھا ہوں انہی ناقہ سواروں کے قبضے میں چلا جائے گا جنہیں موبذان نے خواب میں دریائے دجلہ عبور کرتے دیکھا ہے‘‘۔
پھر جیسا کہ تاریخ کے صفحات میں ثبت ہے حضرت عثمان رضی اللہ عنہ کے دور خلافت میں مسلمانوں نے فارس فتح کرلیا۔

کہتے ہیں کہ سطیح نصرانی اور کاہن تھا اور اس کا بھانجا عبدالمسیح بھی عیسائی تھا۔ اس نے جب اپنے ماموں سطیح کا جواب کسری کو فارس واپس آکر سنایا تو وہ بولا کہ ابھی تو میری اولاد میں چودہ بادشاہ فارس پر حکومت کریں گے اس کے بعد جو ہو گا دیکھا جائے گا۔
حافظ ابوبکر کے علاوہ بیہقی نے بھی اپنے ہاں اس سے ملتی جلتی روایت پیش کی ہے۔

بہرکیف جیسا کہ تواریخ کی صحیح روایات سے ثابت ہے جب فارس پر مسلمانوں کا قبضہ ہوا اس وقت وہاں کا بادشاہ یزدگرد
بن شہر یار بن پرویز بن هرمز بن نوشیرواں تھا اور اسی کے زمانے میں ایوان کسریٰ میں زلزلے اور اس کے چودہ برج گرنے کا واقعہ پیش آیا تھا۔

اس وقت تک فارس پر یزدگرد کے اسلاف تین ہزار ایک سو چونسٹھ سال حکومت کرچکے تھے جن میں سے فارس کا پہلا بادشاہ کیومرث تھا۔