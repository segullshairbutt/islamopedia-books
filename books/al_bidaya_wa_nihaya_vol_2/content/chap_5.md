# باب ۵

## حجازی عربوں کے بنی اسماعیل کا ذکر جو زمانہ جاہلیت سے قبل زمانہ بعثتِ نبویﷺ تک وہاں کے حکمران رہے

حضرت اسماعیل علیہ السلام کا ذکر اس سے قبل دوسرے انبیاء علیہم السلام کے ذکر کے ساتھ کیا جاچکا ہے اور یہ بھی بیان کیا جا چکا ہے کہ جب ان کے والد گرامی حضرت ابراہیم علیہ السلام انہیں جو اس وقت شیر خوار تھے اور ان کی والدہ ماجدہ حضرت ہاجرہ رضی اللہ عنہا کو خدا کے حکم کے مطابق فاران کے ویران پہاڑوں کے درمیان تنہا چھوڑ کر چلے گئے تھے نیز یہ کہ اس وقت ان کی والدہ کے پاس کھانے کے لیے ایک جراب میں تھوڑی سی املی اور ایک چھوٹی سی کپی میں تھوڑا سا پانی تھا اور اس کے علاوہ وہاں دور دور تک انہیں کوئی اپنا ہمدرد و غم خوار نظر نہ آتا تھا لیکن ان کے پروردگار نے اپنی رحمت سے ان کے لیے وہیں ایک چشمہ زمزم جاری کردیا جس میں کھانے اور پانی دونوں کی ماہیتیں موجود ہیں اور اس کے پانی سے مریض بھی شفا پاتے ہیں ۔

یہ واقعہ ابن عباس رضی اللہ عنہا کی بیان کردہ تفصیلی روایت میں ہے جسے بخاریؒ نے بھی بیان کیا ہے اور ان دونوں کے حوالے سے پہلے تحریر کیا جا چکا ہے۔

حضرت اسماعیل علیہ السلام اور ان کی والدہ حضرت ہاجرہ رضی اللہ عنہاکے کچھ دن قیام کے بعد وہاں قدیم ترین عربی قبیلے جرہم کی ایک جماعت پانی کی تلاش میں آئی جسے حضرت ہاجرہ رضی اللہ عنہا نے اللہ تعالیٰ کا اپنی رحمت سے انہیں عطا فرمودہ اس کنوئیں کا پتہ بتایا جس کے بعد وہ لوگ بھی ہمیشہ کے لیے وہیں آباد ہوگئے۔

روایت ہے کہ اس زمانے میں حضرت ابراہیم علیہ السلام بیت المقدس سے آتے یا وہاں جاتے ہوئے دو مرتبہ ادھر سے گزرے لیکن ان کا گھوڑا برق رفتاری اور چمک دمک میں بالکل براق معلوم ہوتا تھا۔

اس کے کچھ عرصہ بعد جب حضرت ابراہیم علیہ السلام وہاں تشریف لائے تو ان کے فرزند حضرت اسماعیل علیہ السلام جوان ہوچکے تھے اور اسی زمانے میں حضرت ابراہیم علیہ السلام کے ہاتھوں بحکم خداوندی حضرت اسماعیل علیہ السلام کی قربانی کا واقعہ پیش آیا اور حقیقت میں حضرت اسماعیل علیہ السلام ہی حضرت ابراہیم علیہ السلام کے وہ فرزند ہیں جنہیں انہوں نے اللہ تعالیٰ کے حکم اور اس کے نام پر قربان کیا تھا اور انہی کا ذکر قرآن مجید میں ”ذبح عظیم“ کے نام سے آیا ہے۔

اس مشہور و معروف واقعے کے بعد حضرت اسماعیل علیہ السلام نے قبیلہ جرہم کی ایک لڑکی سے شادی کرلی تھی لیکن اسے طلاق دے کر پھر اسی قبیلے کی جس دوسری لڑکی سے انہوں نے شادی کی اس کا نام سیدہ بنت مضاض بن عمر و جرہمی تھا۔

سیدہ بنت مضاض سے حضرت اسماعیل علیہ السلام کے بارہ بیٹے پیدا ہوئے جن کا پہلے ذکر کیا جا چکا ہے۔ ان کے نام نابت، قیدر، منشا، سمع، ودما، مادر، یوکر، نیشی، وطیما اور قیدما تھے۔

یہ نام محمد ابن اسحاق نے اہل کتاب کی روایات کے حوالے سے بتائے ہیں جن میں ابن جریر اور طبری نے کچھ تبدیلیاں کی ہیں۔ بہرحال یہ بات متفق علیہ ہے کہ حضرت اسماعیل علیہ السلام کی بیٹی صرف ایک تھی جس کا نام نسمہ تھا اور انہوں نے اس کی شادی اپنے بھائی حضرت اسحاق علیہ السلام کے بیٹے عیصو سے کی تھی اور اس کے بطن سے روم اور فارس پیدا ہوئے تھے جب کہ دو روایتوں میں سے ایک روایت کے مطابق اشبان بھی نسمہ ہی کے بطن سے پیدا ہوئے تھے۔

بہرکیف بنی جرہم ہی مکے میں کثرت سے آباد ہوتے چلے گئے اور ان کا حکمران کہیے یا بیت اللہ کا متولی کہیے اسی قبیلے کی دو لڑکیوں میں سے ایک کے بطن سے پیدا ہونے والے نابت بن اسماعیل کو تسلیم کیا گیا تھا اور انہی کو زمزم کا نگران بھی بنایا گیا تھا۔

اس کے بعد بنی جرہم کی مکے میں اتنی کثرت ہوئی کہ ان میں باہم جھگڑے ہونے لگے اور پہلے اسی قبیلے نے بیت اللہ میں پرستش کے لیے دو بت اساف و نائلہ رکھے تھے اور اسی قبیلے کی ایک عورت کو بدکاری کے جرم میں دوسروں کی عبرت کے لیے سنگسار کیا گیا تھا۔

ایک روایت میں ہے کہ اس عورت کا تعلق نمرو بن عامر کے خاندان سے تھا جو یمن سے مکے میں آکر آباد ہوگیا تھا اور اس کا تعلق بنی خزاعہ کے قبیلے سے تھا۔ تاہم یہ بھی کہا گیا ہے کہ بنی خزاعہ کا تعلق بھی قبائل بنی اسماعیل ہی سے تھا۔

بہرحال بنی خزاعہ ہی کے بارے میں کہا جاتا ہے کہ ان کے دو اشخاص عمرو اور حارث نے بنی جرہم کو سرداری سے معطل کر کے بیت اللہ کی تولیت اور زمزم کی نگرانی اپنے تصرف میں کرلی۔ اور حجراسود کے علاوہ جو پہلے ہی سے بیت اللہ میں موجود تھا دوسرے لا تعداد پتھر وہاں لالا کر جمع کردیئے جس کے بعد وہ یمن گئے اور وہاں سے بہت سا سونا لا کر چاہ زمزم کی تہ میں دفن کردیا۔

اس کے بارے میں عمرو بن حارث نے بہت سے فخریہ اشعار بھی کہے ہیں جنہیں اکثر مؤرخین نے اپنی کتابوں میں پیش کیا ہے۔ ابن اسحٰق نے عمرو بن حارث بن مضاض کے ساتھ بنی بکر اور غیشان کا بھی ذکر کیا ہے جو اس کے بعد مکے آکر آباد ہوئے تھے۔

ابن ہشام کہتے ہیں کہ بنی بکر اور غیشان نے مکے آکر جو اشعار کہے تھے اور متعدد عربی ادب کے مجموعہ ہائے کلام میں ملتے ہیں انہیں عربی شاعری کی ابتدا کہا جاتا ہے۔

سہیلی کہتے ہیں کہ فضائل مکہ میں جو اشعار ابوولید ازرقی نے اپنی اسی نام کی کتاب میں درج کیے ہیں انہیں عمرو بن حارث بن مضاض کے اشعار بتایا ہے۔

## خزاعہ، عمرو بن لحی اور دوسرے عربوں میں اصنام پرستی کا ذکر

ابن اسحٰق کہتے ہیں کہ عمرو بن حارث کے بعد خزاعہ ہی کے قبیلے سے ایک شخص کو جس کا نام غبشان یاغیشان تھا۔ بیت اللہ کی تولیت سپرد کی گئی جن میں عمرو بن حارث، قریش اور بنی کنانہ کے وہ لوگ بھی شامل ہوگئے جو ان قوموں میں شامل ہو گئے تھے۔

خانہ کعبہ کی تولیت یکے بعد دیگرے بنی خزاعہ ہی میں منتقل ہوتی رہی حتٰی کہ وہ ان کے آخری شخص حلیل بن جشیہ بن سلول ابن کعب بن عمرو بن ربیعہ خزاعی تک پہنچی جس نے قصی بن کلاب کی بیٹی حبی سے شادی کی اور اس کے بطن سے اس کے چار بیٹے عبدالدار، عبدمناف، عبدالعزی اور عبدا پیدا ہوئے اور پھر بیت اللہ کی تولیت بھی یکے بعد دیگرے انہی میں منتقل ہوتی رہی جس کا تفصیلی ذکر ہم حسب محل ان شاء اللہ آگے چل کر کریں گے جو صحیح روایات پر مبنی ہوگا۔ بہرکیف کعبے کی تولیت بنی خزاعہ میں قریباً تین سو سال اور بعض روایات کے مطابق پانچ سو سال تک چلی۔ واللہ اعلم

بعض مستند روایات کے مطابق انہی بنی خزاعہ کا ایک شخص سوس [^1] تھا جس نے اپنی تولیت کے زمانے میں بیت اللہ میں اصنام پرستی کی بناء ڈالی تھی ۔

بنی خزاعہ میں جس شخص کا نام سوس تھا اس کے بارے میں کہا گیا ہے کہ خانہ کعبہ کی تولیت کے زمانے میں اس کے پاس بیس ہزار اونٹ تھے جو اس تعداد میں مکے کے کسی اور تنہا شخص کے پاس نہیں تھے اور اسی لیے مکہ پر اس کی سرداری مسلم تھی۔ اس کے علاوہ وہ اپنے ان اونٹوں میں سے ہر سال کعبہ کی زیارت اور حج کے لیے آنے والے عربی قبائل کی ضیافت کے لیے کثیر تعداد میں اونٹ ذبح کرایا کرتا تھا اور مکے آنے والوں کو زر نقد بھی دیا کرتا تھا۔ یہی وجہ تھی کہ جب اس نے بیت اللہ میں بت رکھ کر بت پرستی کا آغاز کیا اور دوسرے اہلِ عرب کو بھی اس کی دعوت دی تو وہ انکار نہ کر سکے۔

ابن ہشام کہتے ہیں کہ ان سے بعض اہل علم نے بیان کیا کہ مکے کا ایک شخص عمرو بن لحی اپنے کسی کام سے شام گیا تو راستے میں بلقاء میں ایک آدھ روز کے لیے ٹھہرا جہاں عمالیق یعنی قبیلہ عمالیق کے لوگ رہتے تھے۔ عمرو بن لحی نے دیکھا کہ وہ لوگ بت پرست ہیں اور خاص بتوں کی پرستش کرتے ہیں اور انہوں نے ان بتوں کے الگ الگ نام بھی رکھ چھوڑے ہیں۔ یہ دیکھ کر اس نے ان لوگوں سے پوچھا کہ یہ کیسی عبادت ہے جو وہ کرتے ہیں اور وہ ان پتھروں کے بتوں کو کیوں پوجتے ہیں؟ آخر کار اس سےانہیں کیا فائدہ ہے؟

---

[^1] اصل نسخے میں یہی نام لکھا ہے لیکن بہت ممکن ہے کہ بنی خزاعہ کا کوئی اور برا شخص ہو جس نے اپنی تولیت کے زمانے میں بیت اللہ میں بت پرستی کی رسم شروع کی ہو اور اس کو اسی وجہ سے لوگ ”برا“ شخص کہنے لگے ہوں جو بگڑ کر سوس بن گیا، جس کے بجائے اس کا کوئی اور نام رہا ہو۔

عمرو بن لحی کے اس سوال کے جواب میں وہ لوگ بولے کہ وہ ان بتوں سے خشک سالی کے زمانے میں بارش کے لیے مدد مانگتے ہیں تو بارش ہوجاتی ہے۔ اس کے علاوہ جب بھی انہیں کوئی مشکل پیش آتی ہے اس وقت بھی وہ انہیں بتوں سے امداد طلب کرتے ہیں اور وہی بت ان کے حسبِ خواہش ان کی مدد کرتے ہیں۔

ان عمالیق نے عمرو بن لحی کو اپنے ان بتوں میں سے جن کی وہ پوجا کرتے تھے ایک بت اس کی درخواست پر اسے دے دیا جسے لےکر وہ مکے آیا اور ان عمالیق کے عقائد اہل مکہ سے کچھ انداز میں بیان کیے اور ان بتوں کی کرشمہ سازی کا بھی ذکر کیا تو انہوں نے اسے اس بت کو بیت اللہ میں رکھنے کی اجازت دے دی بلکہ خود بھی اس کی دیکھا دیکھی اس کی پرستش کرنے لگے۔ بعض روایات میں اس پہلے بت کا نام جو بیت اللہ میں رکھا گیا ہبل بتایا گیا ہے اور بعض میں لات یا عزیٰ بتایا گیا ہے۔

کہا جاتا ہے کہ جب تک بنی اسماعیل مکے تک محدود رہے ان میں بت پرستی کا نام و نشان تک نہ تھا لیکن جوں جوں وہ عرب کے دوسرے علاقوں میں آباد ہوتے گئے اور وہ جب بھی کسی جگہ سے مکے آتے یا کوئی اور شخص ان کے ساتھ آتا تو وہ اپنے ساتھ کوئی نہ کوئی بت ضرور لاتا اور پھر اسے بیت اللہ میں سجا دیا جاتا جہاں لوگ اس کی پرستش کرنے لگتے۔

پھر انہی بتوں کی تعداد جیسا کہ مشہور ہے تین سو ساٹھ تک جاپہنچی اور اس طرح نہ صرف مکے میں بلکہ سر زمینِ عرب میں جگہ جگہ بت پرستی کا چلن شروع ہوگیا لیکن اس کا مرکز بعثتِ نبویﷺ تک مکہ ہی رہا۔
