# باب ۹

## کتاب مبعث رسول صلی الله علیہ وسلم

ابن اسحٰق فرماتے ہیں کہ جوں جوں رسول اللہﷺ کی بعثت مبارکہ کا زمانہ قریب آتا جارہا تھا عرب میں یہود و نصاریٰ مذہبی پیشوا اور مذہبی عالم و کاہن اس کے بارے میں زیادہ تر باتیں کرنے لگے تھے کیونکہ انہوں نے اپنی اپنی دینی کتابوں میں اس سلسلے میں جو کچھ پڑھا تھا اس کے آثار اب روز بروز ان کی نگاہوں کے سامنے آتے جا رہے تھے اور انہیں معلوم تھا کہ ان کے ہاں بھی ان کے انبیاء کے ظہور سے قبل وہی آثار ان کے اسلاف کے سامنے آئے تھے نیز ان کے نبیوں نے جو بشارت آنحضرتﷺ کی نبوت ورسالت کے بارے میں انہیں اور ان کی قوموں کو دی تھی اور آپ کے متعلق جو نشانیاں بتائی تھیں وہ اب ایک ایک کرکے ان کے سامنے آرہی تھیں۔
اس کا ذکر اللہ تعالیٰ نے قرآن مجید میں بھی فرمایا ہے۔ ایک جگہ ارشاد فرمایا:
’’وہ جو (محمد) رسول (اللہ) کی جو نبی امی ہیں پیروی کرتے ہیں۔ جن (کے اوصاف) کو وہ اپنے ہاں تورات اور انجیل میں لکھا ہوا پاتے ہیں۔‘‘ (۱۵۷:۷)
دوسری جگہ ارشاد ہوا:
’’اور ( وہ وقت بھی یاد کرو) جب مریم کے بیٹے عیسیٰ نے کہا کہ اے بنی اسرائیل میں تمہارے پاس خدا کا بھیجا ہوا آیا ہوں اور (کتاب) مجھ سے پہلے آچکی ہے (یعنی) تورات اس کی تصدیق کرتا ہوں اور ایک پیغمبر جو میرے بعد آئیں گے جن کا نام احمد ہوگا ان کی بشارت سناتا ہوں۔‘‘ (۶۱۔۶)
ایک اور جگہ ارشاد فرمایا:
’’محمد خدا کے پیغمبر ہیں اور جو لوگ ان کے ساتھ ہیں وہ کافروں کے حق میں تو سخت ہیں اور آپس میں رحم دل (اے دیکھنے والے) تو ان کو دیکھتا ہے کہ (خدا کے آگے) جھکے ہوئے سر بہ سجود ہیں اور خدا کا فضل اور اس کی خوشنودی طلب کر رہے ہیں (کثرت) سجود کے اثر سے ان کی پیشانیوں پر نشان پڑے ہوئے ہیں۔ ان کے یہی اوصاف تورات میں (مرقوم) ہیں اور یہی اوصاف انجیل میں ہیں۔‘‘ (۲۹:۴۹)
پھر ایک اور جگہ ارشاد ہوا:
’’اور جب خدا نے پیغمبروں سے عہد لیا کہ جب میں تم کو کتاب اور دانائی عطا کروں پھر تمہارے پاس کوئی پیغمبر آئے جو تم اور تمہاری کتاب کی تصدیق کرے تو تمہیں ضرور اس پر ایمان لانا ہوگا اور ضرور اس کی مدد کرنی ہوگی اور (عہد لینے کے بعد پوچھا کہ بھلا تم نے اقرار کیا اور اس اقرار پر میرا ذمہ لیا (یعنی مجھے ضامن ٹھہرایا) انہوں نے کہا (ہاں) ہم نے اقرار کیا (خدا نے) فرمایا کہ تم (اس عہد و پیمان کے) گواہ رہو اور میں بھی تمہارے ساتھ گواہ ہوں“۔ (۸۱:۳)
امام بخاری صحیح بخاری میں ابن عباس رضی اللہ عنہما کے حوالے سے فرماتے ہیں کہ
’’اللہ تعالی نے جب اور جتنے نبی دنیا میں پیسے تو ان سے عہد لیا کہ اگر محمدﷺ تمہارے زمانے میں مبعوث ہوں تو تم ان کے ایمان لانا اور ان کی مدد کرتا اور انہیں حکم یا کہ وہ اپنی اپنی امتوں سے بھی عہد لیں کہ اگر محمدﷺ کی بعثت کے زمانے میں وہ زندہ ہوں تو وہ ان پر ایمان لائیں ان کی مدد کریں اور ان کی اتباع کریں۔‘‘

بخاری کی بیان کردہ اس حدیث سے معلوم ہوتا ہے کہ جملہ انبیاء علیہم السلام نے اپنی اپنی امتوں کو آنحضرتﷺ کی دنیا میں تشریف آوری اور آپ کی بعثت کی بشارت دی تھی اور انہیں آپ کی پیروی کا حکم دیا تھا۔

اس کے علاوہ حضرت ابراہیم علیہ السلام نے بھی تعمیر کعبہ کے بعد اہل مکہ کے حق میں اللہ تعالیٰ سے دعا کی تھی کہ: ’’اے پروردگاران (لوگوں) میں انہیں میں سے ایک پیغمبر مبعوث کیجیو جو ان کو تیری آیتیں پڑھ پڑھ کر سنایا کرے‘‘۔ (۱۲۹:۲)

امام احمدؒ فرماتے ہیں کہ ان سے ابوالنضر، الفرج بن فضالہ اور لقمان بن عامر نے بیان کیا کہ انہوں نے اباامامہ سے سنا کہ انہوں نے ایک روز آنحضرتﷺ کی نبوت و رسالت کی نشانیوں کے بارے میں آپ سے سوال کیا کہ ان کی ابتداء کیسے ہوئی تو آپﷺ نے فرمایا کہ:
’’حضرت ابراہیم علیہ السلام کی دعا حضرت عیسی علیہ السلام کے بارے میں بشارت اور میری والدہ کے مجھے یہ بتانے سے کہ میری ولادت کے وقت ان کے جسم سے ایک نور نکلا جس نے قصور شام کو منور کردیا۔‘‘

محمد بن اسحٰق نے بھی ایسی ہی ایک حدیث نبوی ثور بن یزید، خالد بن معدان اور چند اصحاب رسول اللہﷺ کے حوالے سے بیان کی ہے جس سے صریحاً یہ مراد ہے کہ آپﷺ دعائے ابراہیمی اور بشارت عیسوی کے بیان سے علی الترتیب  ابراہیم علیہ السلام سے عربوں کا قدیمی تعلق اور عیسیٰ علیہ السلام کی آپﷺ کے بارے میں بشارت سے بنی اسرائیل پر اختتام نبوت کا ذکر فرماکر یہ ظاہر فرمانا چاہتے تھے کہ اہل عرب کو معلوم ہوجائے کہ زمانہ قدیم ہی سے آپﷺ پر اختتام نبوت کی بشارت انبیاء علیہم السلام مسلسل دیتے چلے آرہے تھے اورآپﷺ کے روز ولادت ہی سے اس کی نشانیان ملنا شروع ہوگئی تھیں۔

جہاں تک ملاء اعلیٰ ہی میں آنحضرتﷺ کی نبوت کے بارے میں روایات اور ان کی شہرت کا تعلق ہے یعنی یہ کہ تخلیق آدم علیہ السلام سے قبل بھی آپﷺ نبی تھے تو اس سلسلے میں امام احمدؒ فرماتے ہیں کہ ان سے عبدالرحمٰن بن مہدی اور معاویہ بن صالح نے سعید بن سوید کلبی، عبدالاعلیٰ بن ہلال سلمی اور العرباض بن ساریہ کے حوالے سے بیان کیا کہ رسول اللہﷺ نے فرمایا:
’’میں اس وقت بھی عبداللہ اور خاتم النبین تھا جب آدم علیہ السلام کا خمیر تیار ہورہا تھا یعنی میں آدم علیہ السلام کے عالم وجود میں آنے سے قبل بھی نبی تھا، حضرت ابراہیم علیہ السلام کی اہل عرب میں میری نبوت کےلیے دعا، عیسیٰ علیہ السلام کی میری نبوت کےبارے میں بشارت، میری والدہ اور امہات المومنین کے اسی پر مبنی خواب سب اسی امر کی گواہی ہیں‘‘۔(ترجمہ توضیحی)

عمرو بن احمد بن ہشاس سے ان کی کتاب ’’دلائل النبوۃ‘‘ میں بحوالہ ابوہریرہ رضی اللہ عنہ مروی ہے کہ آنحضرتﷺ سے آپﷺ کے آغاز نبوت کے بارے میں سوال کیا گیا تو آپﷺ نے فرمایاکہ:
’’تخلیق آدم علیہ السلام اور ان میں نفخ روح کے درمیانی زمانے میں‘‘۔

اس کے بعد آپ نے اس کی مزید وضاحت فرماتے ہوئے ارشاد فرمایا: ’’جب آدمؑ منزل تخمیر سے گزر رہے تھے۔‘‘
ان احادیث سے صاف ظاہر ہوتا ہے کہ آنحضرتﷺ کی تخلیق نور اور آپ کا آغاز نبوت اس سے قبل ہوچکا تھا جب آدم علیہ السلام کو زندگی عطا کی گئی۔

ابن اسحٰق کہتے ہیں کہ ان سے علی بن نافع الجرثی نے بیان کیا کہ جب وہ یمن میں رہتے تھے تو اس زمانے میں آنحضرتﷺ کے ظہور کے بارے میں سارے عرب میں چرچے عام تھے۔ چنانچہ انہوں نے کچھ اور لوگوں سے مشورہ کیا اور انھیں ساتھ لے کر ایک قریبی پہاڑ کے دامن میں پہنچے جہاں ایک کاہن رہا کرتا تھا۔ ان کا ارادہ تھا کہ اس کاہن سے اس کے بارے میں دریافت کریں گے لیکن وہ لوگ ابھی وہاں پہنچے ہی تھے کہ انہوں نے دیکھا کہ وہ کاہن پہاڑ سے خود ہی اتر نیچے آرہا ہے۔ علی بن نافع کہتے ہیں جب اس کا اور ہمارا قریباً ایک کمان کے مساوی فیصلہ رہ گیا تو اس نے ہمیں آواز دے کر اپنے پاس بلایا۔ اس وقت آفتاب طلوع ہو رہا تھا۔ پہلے تو وہ کاہن آفتاب کی طرف منہ کرکے کچھ دیر خاموش کھڑا رہا۔ پھر اپنا منہ اٹھا کر چند لمحوں کے لیے آسمان کی طرف دیکھا پھر ہماری طرف منہ کرکے بولا:
”لوگو! اللہ تعالیٰ نے محمد کے قلب کو طیب و طاہر کرکے اور انہیں مکرم و معظم بنا کر نبوت سے سرفراز بنا دیا ہے ان کا ظہور تمہیں لوگوں میں عنقریب ہونے والا ہے۔‘‘
علی بن نافع الجرشی کہتے ہیں کہ اس کاہن نے اتنا کہا اور پھر وہ پہاڑ کی طرف منہ کرکے اوپر چڑھتا چلا گیا۔

ابن اسحٰق کہتے ہیں کہ ان سے عاصم بن عمر بن قتادہ نے بیان کیا کہ ان کی قوم کے لوگ اسلام لانے سے قبل دوسرے اہل عرب کی طرف بت پرستی اور شرک میں مبتلا تھے لیکن اس وقت یہود و نصاریٰ میں اور ہم میں باہم ایسی مفارقت نہیں تھی اور نہ ہمیں ان باتوں کا علم تھا جو ان اہل کتاب کو اپنی مذہبی کتابوں کے ذریعہ معلوم تھیں لیکن جب آنحضرتﷺ کے ظہور نبوت کا زمانہ قریب آیا تو وہی یہودی اور نصرانی جو پہلے ہم سے مل جل کر رہتے تھے ہم سے کہنے لگے کہ :
’’تم میں ایک نبی کا ظہور ہونے والا ہے جب وہ اپنی نبوت کا اعلان کرے گا اور تم اس پر ایمان لا کر اصنام پرستی سے تائب ہوجاؤ گے تو ہم تمہیں اور اسے قوم عاد وارم کی طرح قتل کردیں گے“۔

یہ قصہ بیان کرکے عاصم بن عمر بن قتادہ نے بیان کیا کہ بہرحال جب آنحضرتﷺ نے مکے میں اعلان نبوت کے بعد جب ہمیں اسلام کی دعوت دی تو ہماری قوم کے لوگوں نے تو آپ کے دست مبارک پر بیعت کرکے اسلام قبول کرلیا تو وہی یہود ونصاریٰ واقعی ہمارے دشمن ہوکر ہم سے دور ہوتے چلے گئے اور ان میں ہم سے عناد کے علاوہ کفر و شرک اور زور پکڑتا چلا گیا۔

اس روایت کے آخر میں ابن اسحٰق بیان کرتے ہیں کہ انہیں عاصم بن عمر بن قتادہ نے یہ بھی بتایا کہ قرآن مجید کی درج ذیل آیہ شریفہ انہی یہود و نصاریٰ کے بارے میں اُتری تھی:
’’اور جب خدا کے ہاں سے ان کے پاس کتاب آئی جو ان کی (آسمانی) کتاب کی بھی تصدیق کرتی ہے۔ اور وہ پہلے (ہمیشہ) کافروں پر فتح مانگا کرتے تھے تو جس چیز کو وہ خوب پہچانتے جب ان کے پاس آپہنچی تو اس سے کافر ہوگئے پس کافروں پر خدا کی لعنت“۔ (۸۹۲)

## آنحضرتﷺ کی بعثت کی عجیب و غریب نشانیاں

ابونعیم کہتے ہیں کہ ان سے عبداللہ بن محمد بن جعفر محمد بن احمد بن ابی یحیٰی، سعید بن عثمان، علی بن قتیبہ الخراسانی اور خالد بن الیاس نے بحوالہ ابی بکر بن عبداللہ بن جہم اور آخرالذکر کے والد اور دادا کے حوالے سے بیان کیا کہ انہوں نے ابی طالب سے ان کے والد عبدالمطلب کے بارے میں یہ ذکر سنا کہ ان کے والد یعنی عبدالمطلب نے حضور نبی کریمﷺ کی بعثت سے کچھ عرصہ قبل ایک خواب دیکھا جسے دیکھ کر وہ حد سے زیادہ خوف زدہ ہوگئے۔

اس خواب میں انہوں نے دیکھا کہ ایک سرسبز و شاداب درخت ہے جس کی بلندی آسمان کو چھورہی ہے اور اس کی شاخیں مشرق و مغرب کی جانب دور دور تک پھیلی ہوئی ہیں اور ان شاخوں سے ایسی روشنی نکل رہی ہے جس سے مشرق و مغرب کے تمام علاقے جگمگا اُٹھے ہیں۔

پھر جناب عبدالمطلب نے اس خواب میں دیکھا کہ کچھ لوگ اپنے ہاتھوں میں کلہاڑیاں لیے اس درخت کو کاٹنے کے لیے ہر طرف سے دوڑے چلے آرہے ہیں لیکن انہوں نے دیکھا کہ جب وہ لوگ اس درخت کے قریب آکر اسے کاٹنے لگے تو اس درخت کا تنا درمیان سے شق ہوگیا اور اس کے اندر سے ایک ایسا حسین و جمیل جوان نکلا کہ اس سے زیادہ تو کیا اس جیسا خوب صورت کوئی شخص انہوں نے اس سے پہلے اپنی زندگی میں کبھی نہیں دیکھا تھا عبدالمطلب نے اس کے بعد بیان کیا کہ اس جوان رعنا نے ان لوگوں کو پہلے تو اس درخت کے کاٹنے سے منع کیا لیکن جب وہ نہ مانے تو اس نے نہ جانے کیسے نہ صرف ان کی کمریں توڑ ڈالیں بلکہ ان کی آنکھیں بھی پھوڑ ڈالیں جس کے بعد وہ لوگ چیختے چلاتے اور گرتے پڑتے ادھر ادھر بھاگ گئے۔

اپنا یہ خواب عبدالمطلب اپنے بیٹے ابوطالب کو سنا کر بولے کہ وہ خواب دیکھ کر اس کی تعبیر معلوم کرنے وہ اس زمانے کی ایک مشہور کاہنہ کے پاس صبح ہوتے ہی جاپہنچے اور اس سے کہا کہ انہوں نے شب گزشتہ ایک عجیب و غریب خواب دیکھا ہے جس کی تعبیر معلوم کرنے وہ اس کے پاس آئے ہیں۔
عبدالمطلب سے یہ سن کروہ کاہنہ بولی:
مگر آپ کا چہرہ اس قدر زرد کیوں ہو رہا ہے؟“۔
عبدالمطلب بولے:
’’جب تم وہ خواب سنو گی تو تمہیں اس کا سبب خود ہی معلوم ہوجائے گا“۔
کاہنہ بولی:
’’اچھا سناؤ تو مجھے اپنا وہ خواب“۔

عبد المطلب نے بیان کیا کہ جب انہوں نے اپنا وہ خواب اس کاہنہ سے بیان کیا تو ان کی طرح اس کا چہرہ بھی زرد ہوگیا، وہ کچھ  دیر سر جھکائے کسی سوچ میں ڈوبی رہی پھر چونک کر بولی:
تمہارے اس خواب کی تعبیر یہ ہے کہ تمہاری قوم میں عنقریب ایک عظیم الشان نبی ہو نے والا ہے اور جس درخت کو تم نے خواب میں دیکھا ہے وہ اس کا شجرِنبوت ہے جس کی روشنی سے مشرق و مغرب منور ہوجائیں گے لیکن تمہاری قوم اس کی مخالفت کرے گی بلکہ اسے قتل تک کرنے پر تل جائے گی۔ وہ تمہاری قوم کو اپنی مخالفت سے باز رکھنے اور ان کی اصلاح کی حد درجہ کوشش کرے گا لیکن وہ دیکھے گا کہ تمہاری قوم کسی طرح باز نہیں آتی اور اس شجرِنبوت کو ہر صورت سے کاٹنے کے درپے ہے تو وہ مجبوراً ان کی کمریں توڑ اور ان کی آنکھیں پھوڑ ڈالے گا جس کا یہ مطلب ہے کہ وہ ان پر فتح پاکر انہیں بے بس کر دے گا۔

ابونعیم اس روایت کے آخر میں کہتے ہیں کہ آنحضرتﷺ کے بحکمِ خدا اعلان نبوت کے بعد جب کچھ قریش اور ابی طالب اور عبدالمطلب کے خاندان کے چند لوگ بھی آپ کی نبوت اور توحید باری تعالیٰ جل شانہ پر ایمان لے آئے تو انہی لوگوں نے جس کا ابونعیم نے اپنی اس روایت کے آخر میں حوالہ دیا ہے ابوطالب سے دریافت کیا کہ وہ اور ان کے والد عبد المطلب آنحضرتﷺ کی انتہائی حفاظت، حمایت اور عملی مدد کے باوجود ان پر ایمان کیوں نہیں لائے تو وہ بولے: " شاید انا یا عار کی وجہ ہے۔‘‘ واللہ اعلم

اس قبیل کی متعدد دوسری روایات جن میں آنحضرتﷺ کی بعثت کی نشانیوں کا ذکر ہے اکثر راویوں نے بیان کی ہیں۔ (مؤلف)

## عمرو بن مرہ الجہنی کا قصہ

طبرانی کہتے ہیں کہ ان سے علی بن ابراہیم الخزاعی الاہوازی نے عبداللہ بن داؤد بن دلبات بن اسمائیل بن عبداللہ بن شریح بن یاسر بن موید صحابی رسول اللہﷺ اور چند دوسرے معتبر راویوں کے حوالے سے بیان کیا کہ ان سے یاسربن سوید رضی اللہ عنہ نے کہا کہ انہیں عمرو بن مرہ الجہنی نے بتایا کہ وہ زمانہ جاہلیت میں ایک سال اپنی ایک جماعت کے ساتھ یمن سے حسب دستور کعبہ کے حج کے لیے روانہ ہوئے تو راستے میں جہاں پہلی رات کو پڑاؤ کیا تو اسی رات کو انہوں نے خواب میں دیکھا کہ وہ مکے میں داخل ہوگئے ہیں اور وہاں خانہ کعبہ سے روشنی کی ایک رونکل کر یثرب (مدینہ ) کے پہاڑوں تک پھیلتی چلی گئی۔ اس روشنی سے ایک آواز بھی آرہی تھی کہ:
اب ظلمت کا زمانہ ختم ہوکر روشنی کا زمانہ آگیا ہے خاتم الانبیاء (ﷺ) خدا کی طرف سے مبعوث ہوچکے ہیں۔‘‘

اس کے بعد عمرو بن مرہ الجہنی نے اپنا وہ خواب بیان کرتے ہوئے مزید بتایا کہ پھر انہیں تیرہ اور مدائن نظر آئے تو انہوں نے دیکھا کہ وہ بھی اسی روشنی سے جگمگا رہے ہیں اور اس روشنی سے مسلسل آواز آرہی ہے کہ اسلام کا ظہور ہوگیا ہے، بت ٹوٹ پھوٹ گئے ہیں عدل و رحمدلی کا زمانہ آگیا ہے۔
عمرو بن مرہ الجہنی نے بیان کیا کہ جب انہوں نے اپنا وہ خواب اپنے ساتھیوں کو سنایا تو ان میں سے ایک شخص بولا کہ:
’’یہ وہی نبی معلوم ہوتے ہیں جن کے بارے میں بہت پہلے سے ہم بشارت سنتے چلے آرہے ہیں اور یہ بھی سنا ہے کہ ان کا نام احمد (صلی اللہ علیہ و آلہ وسلم) ہوگا اور وہ روئے زمین کے سارے انسانوں کو دین اسلام قبول کرنے کی دعوت دیں گے اللہ تعالیٰ کی عبادت کا حکم دیں گے، بتوں کو توڑ پھوڑ کر سارے عرب میں بت پرستی ختم کرا دیں گے لوگ پہلے کی طرح حج کے لیے مکے آیا کریں گے لیکن اس وقت خانہ کعبہ بتوں سے خالی ہو چکا ہوگا اور تم دیکھو گے کہ لوگ پانچ وقت کی نماز پڑھ رہے ہیں بارہ مہینوں میں سے ایک مہینے کے جسے رمضان کہا جائے گا روزے رکھ رہے ہیں۔
اس کے بعد وہ شخص بولا:
”اے عمرو! بہتر ہے کہ تم بھی مکے میں ظاہر ہونے والے اس نبی (ﷺ) پر ایمان لے آؤ کیونکہ جس نے ان کا حکم مان لیا وہ جنت کا مستحق ہوگا ورنہ اس کا ٹھکانہ جہنم ہوگا“۔
عمرو بن مرہ کہتے ہیں کہ ان سے یہ باتیں کرکے وہ شخص غائب ہوگیا اور انہیں ایسا محسوس ہوا جیسے انہیں وہ باتیں بتانے والا یقینا کوئی فرشتہ تھا۔ چنانچہ وہ مکے پہنچتے ہی آنحضرتﷺ کی خدمت میں حاضر ہوئے اور اپنے ساتھیوں سمیت آپ کے دست مبارک پر ایمان لے آئے۔ اس کے بعد عمرو بن مرہ الجہنی نے بیان کیا کہ انہوں نے کچھ روز آنحضرتﷺ کی خدمت میں رہنے کے بعد آپﷺ سے عرض کیا کہ اگر آپ کی اجازت ہو تو وہ یمن واپس جاکر آپ کی طرف سے وہاں کے لوگوں کو دعوت اسلام دیں اور آپ سے اجازت لے کر وہ یمن واپس گئے اور لوگوں کو مسلسل دعوت اسلام دینے لگے اور خدا کے فضل و کرم اور خدائے تعالی کے حکم سے وہاں کثرت سے لوگ مسلمان ہوتے چلے گئے۔
اس روایت کی تصدیق اکثر دوسری معتبر روایات سے بھی ہوتی ہے۔ (مؤلف)

## قصہ سیف بن ذی یزن اور اس کی آنحضرت صلی اللہ علیہ وسلم کے بارے میں بشارت کا ذکر

حافظ ابوبکر محمد بن جعفر بن سہل الخرائطی اپنی کتاب ’’هواتف الجان‘‘ میں لکھتے ہیں:
’’ہم سے علی بن حرب احمد بن عثمان بن حکیم اور عمرو بن بکر لیثی ابن بکار القبضی نے احمد بن القاسم محمد بن سائب الکلبی،ابي صالح اور عبداللہ بن عباس رضی اللہ عنما کے حوالے سے بیان کیا کہ آنحضرتﷺ کی ولادت کو اس وقت دو سال گزر چکے تھے جب حبشہ پر سیف بن يزن الحمیری جس کا اصل نام ابن منذر نے نعمان بن قیسں بتایا ہے حکمران ہوا تو گردونواح کے اکثر معزز و بااثر لوگ بطور خیر سگالی وفود لےکر اس کی خدمت میں پہنچے جن میں مکے سے عبدالمطلب بن ہاشم بھی قریش کا ایک وفد لے کر جو امیہ بن عبدشمس ابی عبداللہ، عبداللہ بن جدعان اور خویلد بن اسد پر مشتمل تھا تحائف کے ساتھ وہاں گئے اور جیسا کہ ابن عباس رضی اللہ عنہما نے بیان کیا ہے اس کی خدمت میں اجازت ملنے کے بعد حاضر ہوکر عرض کیا کہ ’’آپ جیسے ہمہ صفت موصوف بادشاہ کے تخت حبشہ پر جلوہ افروز ہونے سے آپ کے تمام حلیفوں خصوصاً ہم قریش کو بڑی تقویت ملے گئی‘‘۔
سیف بن ذی یزن نے نہایت موزوں و مناسب الفاظ میں عبدالمطلب کا شکریہ ادا کرکے ان سے ان کا نام پوچھا اور ان کی زبان سے عبدالمطلب بن ہاشم سن کر بولا:
’’ہماری بہن کے بیٹے؟‘‘۔
عبدالمطلب نے جواب دیا: ’’جی ہاں‘‘۔
عبدالمطلب سے یہ سن کر سیف بن ذی یزن الحمیری نے انہیں اپنی مسند پر اپنے قریب بٹھا لیا اور پھر ان کے خاندانی حالات پر گفتگو کرنے لگا۔ اس نے اس کی تفصیل پوچھی تو عبدالمطلب نے اسے اپنے بیٹوں اور بھائیوں کے نام بتا کہ اسے بتایا کہ ان کے سب سے چھوٹے بیٹے عبداللہ کا عین جوانی میں انتقال ہوگیا ان کی شادی آمنہ بنت وہب سے ہوئی تھی لیکن ان کے بطن سے جو لڑکا دو سال قبل پیدا ہوا ہے وہ اپنے باپ کے انتقال کے بعد پیدا ہوا تھا اور اس کی پیدائش پر کچھ عجیب و غریب واقعات پیش آئے جو اس سے قبل کبھی سنے بھی نہیں گئے تھے۔

سیف بن ذی یزن جناب عبدالمطلب کی وہ باتیں جو آنحضرتﷺ کی ولادت پر عجیب و غریب انکشافات سے متعلق تھیں سن کر کچھ دیر خاموش رہ کر بولا: ’’آپ نے اس کا نام کیا رکھا ہے؟ پھر عبدالمطلب کی زبان سے آپ کا نام محمدﷺ سن کر بولا:
’’آپ کی باتوں سے معلوم ہوتا ہے کہ آپ کا یہ ہوتا وہی ہے جس کی بنی اسرائیل میں سلسلہ نبوت ختم ہونے کے بعد تورات وانجیل میں بشارت دی گئی ہے اور یہ بھی بتایا گیا ہے کہ وہ عرب میں بنی اسماعیل علیہ السلام میں پیدا ہوگا اور خدا کا آخری پیغمبر ہوگا۔ اس کا نام کہیں احمد اور کہیں محمد بتایا گیا ہے‘‘۔
اس کے بعد سیف بن ذی یزن نے عبد المطلب سے کہا:
’’آپ اس بچے کی اچھی طرح پرورش اور نگہداشت کے ساتھ ساتھ یہودیوں سے اس کی حفاظت کا بھی خیال رکھنا کیونکہ وہ دوستی کے پردے میں دشمنی کرنے کے قائل ہیں اور کبھی نہ کبھی روئے زمین پر اس بے مثال انسان اور خدا کے آخری پیغمبر کو قتل کرنے کی کوشش کریں گے۔‘‘
اس کے بعد حبشہ کے اس وقت کے حکمران سیف بن ذی یزن نے عبدالمطلب کو ڈھیروں سونا اور چاندی اور بہت سے دوسرے تحائف اور ان کے وفد کے ارکان کو بھی کافی قیمتی تحائف دے کر بڑی عزت سے رخصت کیا۔

جناب عبدالمطلب اور سیف بن يزن الحمیر کی کے مابین یہ گفتگو شدہ شدہ یمن ملک بھی جاپہنچی جو اس وقت تک حکومت حبشہ کے قبضے میں تھا اور جب وہ حبشہ سے مکے واپس ہوتے ہوئے یمن سے گزرے تو وہاں بھی ان کی حد سے زیادہ آؤ بھگت کی گئی خصوصاً قبیلہ حمیری نے جس سے خود حبشہ کے اس وقت کے بادشاہ سیف بن ذی یزن الحمیری کا تعلق تھا ان کی مہمان داری میں کوئی کسر نہ چھوڑی بلکہ وہاں ان کے اور ان کے وفد کے قیام کے دوران میں قبیلہ الحمیر میں جتنے بچے پیدا ہوئے سب کا نام محمد رکھ دیا جس کا سلسلہ زمانہ اسلام کے آغاز اور اس کے بعد بھی مدتوں جاری رہا۔

## هواتف الجان کا تذکرہ

جو کچھ شق وسیح نے یمن کے حکمران ربیعہ بن نصر سے آنحضرتﷺ کی عرب میں ولادت اور آپﷺ پر نزول وحی کے بارے میں کہا تھا اس کا کسی قدر تذکرہ ہم پہلے عرض کر چکے ہیں۔ اب ان شاءاللہ سطیح و عبدالمسیح پر تفصیلی گفتگو آپﷺ پر نزول وحی کے ذکر کے ساتھ کریں گے۔

ابن اسحٰق سے بحوالہ غلام عثمان ابن عفان رضی اللہ عنہ، عبداللہ بن مروی ہے کہ آخرالذکر کے مطابق ایک روز وہ اور حضرت عمررضی اللہ عنہ مسجد نبوی میں کچھ اور لوگوں کے ساتھ بیٹھے تھے کہ ایک اجنبی شخص حضرت عمررضی اللہ عنہ کو تلاش کرتا ہوا مسجد میں آیا اور انہیں دیکھ کر سلام کرکے بولا:
’’یاامیرالمومنین! آپ نے مجھے پہچانا۔‘‘
حضرت عمر رضی اللہ عنہ بولے:
’’ہاں! کیا اب تو مسلمان ہوگیا ہے؟‘‘۔
وہ بولا:
’’جی ہاں خدا کے فضل سے آپ کی طرح میں بھی مسلمان ہوگیا ہوں، یہ الگ بات ہے کہ ہم دونوں پہلے اصنام پرستی اور کفر و شرک میں شریک تھے اور اب دین حق میں ایک دوسرے کے ساتھ ہیں۔‘‘

حضرت عمر رضی اللہ عنہ سے اس شخص کے بارے میں پوچھا گیا تو انہوں نے بتایا کہ وہ شخص زمانہ جاہلیت میں کاہن تھا اور مستقبل کے بارے میں عجیب و غریب باتیں بتایا کرتا تھا۔ پھر انہوں نے ایک روز دیکھا وہی کاہن دیوانہ وار چیخ چیخ کر کہتا جارہا ہے:
’’اٹھو! اٹھو! وہ آگیا ! وہ آگیا! دیکھو دیکھو! وہ کیسا صاف کہہ رہا ہے لا الہ الا اللہ، لا الہ الا اللہ۔‘‘
حضرت عمر رضی اللہ عنہ نے بتایا کہ پہلے وہ سمجھے تھے کہ اس نے کوئی بھیانک خواب دیکھا ہے لیکن بعد میں معلوم ہوا کہ وہ اس روز جو کچھ کہ رہا تھا حرف حرف صحیح تھا۔
حافظ ابویعلی موصلی کہتے ہیں کہ ان سے یحییٰ بن حجر بن نعمان شامی اور علی بن منصورالانباری نے محمد بن عبدالرحمن وقاصی اور محمد بن کعب القرظی کے حوالے سے بیان کیا کہ ایک روز وہ لوگ حضرت عمررضی اللہ عنہ کے پاس کہیں بیٹھے ہوئے تھے کہ اس طرف سے ایک شخص گزرا تو انہوں نے حضرت عمررضی اللہ عنہ سے پوچھا:
’’یاامیرالمومنین! کیا آپ اس شخص کو جانتے ہیں؟‘‘۔
حضرت عمر رضی اللہ عنہ نے فرمایا: نہیں تو، کون تھا یہ شخص؟“۔
وہ لوگ بولے :
’’یہ سواد بن قارب تھا جس نے رسول اللہﷺ کو آپ کی بعثت سے قبل خواب میں دیکھا تھا اور اس کے بارے میں لوگوں کو بتایا کرتا تھا“۔
ان لوگوں سے یہ سن کر حضرت عمررضی اللہ عنہ نے اس شخص کو کسی کے ہاتھ بلا بھیجا اور اس سے پوچھا:
’’کیا تم سواد بن قارب ہو؟“۔
وہ بولا:
’’جی ہاں یاامیرالمومنین‘‘۔
حضرت عمر رضی اللہ عنہ نے اس سے کہا:
اب تمہاری وہ کہانت کیا ہوئی ؟“۔
حضرت عمر رضی اللہ عنہ سے یہ بات سنی تو وہ ناراض ہوکر بولا:
’’اب جب کہ میں مسلمان ہوگیا ہوں تو آپ مجھے وہ زمانہ کیوں یاد دلاتے ہیں؟‘‘۔
حضرت عمر رضی اللہ عنہ بولے:
’’سبحان اللہ! تم اس زمانے کو یاد نہیں رکھنا چاہتے؟ حالانکہ وہ زمانہ وہ تھا جب ہم تو شرک میں مبتلا تھے اور تم رسول اللہﷺ اوردین اسلام کی باتیں کیا کرتے تھے۔ بہرحال تم بتاؤ کہ وہ سب کچھ تمہاری کہانت کا نتیجہ تھا یا اس کا کوئی اور سبب تھا ؟“۔
سواد بن قارب نے کہا:
یاامیرالمومنین! اصل بات یہ ہے کہ ایک دن میں سورہا تھا کہ کسی نے میرا ایک پاؤں پکڑ کر ہلایا اور بولا: ”اے سواد بن قارب! اٹھ اور اگر تجھ میں کچھ عقل ہے تو میری بات سن کہ لوئی بن غالب میں رسول اللہ (ﷺ) کا ظہور ہوچکا ہے جو لوگوں کو اللہ تعالیٰ اور اس کی عبادت کی طرف بلا رہے ہیں‘‘۔
حضرت عمر رضی اللہ عنہ کو یہ بات سنا کر سواد بن قارب بولا:
پھر یہی واقعہ میرے ساتھ اگلی رات کو بھی ہوا اور پھر تیسری رات کو بھی پیش آیا تو میں نے سوچا کہ یقینا اللہ تعالیٰ میرے دل کا امتحان لے رہا ہے۔ چنانچہ میں جہاں تھا وہاں سے فوراً اپنے اونٹ پر سوار ہوکر مدینے آیا اور حضور نبی کریمﷺ کی خدمت میں حاضر ہوکر آپﷺ سے عرض کیا:
’’یارسول اللہ (ﷺ) میری بات سنیے“۔
آپﷺ نے فرمایا: "سناؤ!"۔
آپ کی اجازت پاکر جو کچھ تین راتوں تک مجھے پیش آیا تھا میں نے آپ سے عرض کردیا۔
اس کے بعد سواد بن قارب نے حضرت عمر رضی اللہ عنہ سے بیان کیا:
”میری بات سن کر آنحضرتﷺ بہت خوش ہوئے اور اس وقت جتنے صحابہ کرام رضی اللہ عنہم آپ کی خدمت میں حاضر تھے سب کے چہرے خوشی سے چمکنے لگے‘‘۔
سواد بن قارب کی زبان سے یہ واقعہ سن کر حضرت عمر رضی اللہ عنہ بہت خوش ہوئے، پھر بولے:
’’میں اس حدیث نبویﷺ کی تلاش میں ایک عرصے سے تھا۔ خدا کا شکر ہے کہ تم خود میرے پاس آگئے اور یہ حدیث تم نے مجھے سنا دی، یقیناً یہ صحیح ترین حدیث ہے‘‘۔
اس کے بعد حضرت عمر رضی اللہ عنہ نے سواد بن قارب کو اپنے پاس ہی رکھ لیا اور اس کے ساتھ ہمیشہ حسن سلوک سے پیش آتے رہے۔
اس روایت کو محمد بن سائب کلبی نے بھی اپنے والد اور عمر بن حفص کے حوالے سے بیان کیا ہے۔

حافظ ابونعیم عبداللہ بن محمد بن عقیل کی زبانی اور جابر بن عبداللہ کے حوالے سے بیان کرتے ہیں کہ آنحضرتﷺ کی بعثت کی خبر جس نے مدینے میں لوگوں کو سنائی وہ ایک عورت تھی جس کے بارے میں یہ بات سننے میں آتی تھی کہ اس کے قبضے میں جن ہیں جو اسے ایسی باتیں بتایا کرتے ہیں۔

حافظ ابوبکر محمد بن جعفر بن سبل الخرائطی نے ایسی اکثر روایات اپنی کتاب **”هواتف الجان‘‘** میں مختلف سوالوں سے بیان کی ہیں جن میں بتوں کے منہ سے آنحضرتﷺ کی ولادت باسعادت اور آپ کی بعثت کے بارے میں آوازیں سنی گئیں یا ایسی آوازیں کاہنوں نے غیب سے سن کر ان کے بارے میں قبل بعثت اور اس کے بعد لوگوں کو بتایا۔
جب آنحضرتﷺ سے ان آوازوں کے بارے میں سوال کیا گیا تو آپﷺ نے فرمایا:
**ذاك من كلام الجن.** ’’یعنی وہ آواز میں جنات کی تھیں‘‘۔
ابن عباس رضی اللہ عنہ سے مروی ہے کہ بتوں کے منہ سے جو آواز میں لوگوں کو سنائی دیں ان کے بارے میں آنحضرتﷺ نے فرمایا کہ:
’’بتوں کے منہ سے جو انسانی آوازیں نکالتا ہے وہ ایک شیطان ہے جس کا نام سعد ہے، خدا اسے ذلیل کرے‘‘۔
ایک بار بقول ابن عباس رضی اللہ عنہما جبل قبیس سے ابی قبیس کو متواتر تین راتوں تک جو آوازیں سنائی دی تھیں جب ان کے بارے میں آنحضرتﷺ سے سوال کیا گیا تو آپﷺ نے فرمایا کہ:
’’ایسی آوازیں منہ سے نکالنے والا جنات میں سے ایک عفریت ہے جس کا نام سمیع ہے لیکن اب وہ ایمان لے آیا ہے اور میں نے اسے جزائے خیر کی دعا دی ہے‘‘۔
آنحضرتﷺ کے ولادت پر کسری کے ایوان میں زلزلے اس کے ایوان کے بارہ گنبدوں کے گرنے اور اس کے ایوان سمیت فارس کے تمام آتش کدوں کی آگ بجھ جانے کا ذکر ہم پہلے کرچکے ہیں۔ اب ان شاءاللہ اگلی جلد میں آپ پر نزول وحی کا ذکر کریں گے۔

<<<<<<< HEAD
**التماس سورہ فاتحہ برائے تمام مرحومین**
(۱) شیخ صدوقؒ (۲) علامه مجلسیؒ (۳) علامہ اظهرحسین (۴) علامہ سیدعلی نقی (۵) بیگم وسیدعابدعلی رضوی (۶) بیگم وسید احمد علی رضوی (۷) بیگم وسید رضا امجد (۸) بیگم وسید علی حیدر رضوی (۹) بیگم وسید احسن (۱۰) بیگم وسید مروان حسین جعفری (۱۱) بیگم وسید نثار حسین (۱۲) بیگم ومرزا توحید علی (۱۳) سید حسین عباس فرحت (۱۴) بیگم وسیدجعفر علی رضوی (۱۵) سید نظام حسین زیدی (۱۶) سیدہ ہما زہرہ (۱۷) سیدہ رضویہ خاتون (۱۹) سید مبارک رضا (۲۰) سید تہنیت حیدر نقوی (۲۱) بیگم ومرزا محمد ہاشم (۲۲) سید باقر علی رضوی (۲۳)  بیگم وسید باسط حسین (۲۴) سید عرفان حیدر رضوی (۲۵) بیگم واخلاق حسین (۲۶) سید ممتاز حسین (۲۷) بیگم وسید اخترعباس (۲۸) سید محمدعلی (۲۹) سید رضیہ سلطان (۳۰) سید مظفر حسنین (۳۱) سید باسط حسین نقوی (۳۲)  غلام محی الدین (۳۳) سید ناصرعلی زیدی (۳۴)  سید وزیر حیدر زیدی  (۳۵)   ریاض الحق (۳۶) خورشید بیگم 
=======
التماس سورہ فاتحہ برائے تمام مرحومین
(۱) شیخ صدوقؒ            (۲) علامه مجلسیؒ        (۳)  علامہ اظهرحسین
(۴) علامہ سیدعلی نقی (۵)  بیگم وسیدعابدعلی رضوی   (۶)بیگم وسید احمد علی رضوی (۷)  بیگم وسیدرضاامجد          (۸)  بیگم وسید علی حیدر رضوی        (۹) بیگم وسید احسن (۱۰)بیگم وسید مروان حسین جعفری            (۱۱)       بیگم وسید نثار حسین     (۱۲) بیگم ومرزا توحید علی (۱۳) سید حسین عباس فرحت            (۱۴)   بیگم وسیدجعفر علی رضوی         (۱۵) سید نظام حسین زیدی (۱۶)   سیدہ ہما زہرہ     (۱۷)    سیدہ رضویہ خاتون        (۱۹) سید مبارک رضا
(۲۰)   سید تہنیت حیدر نقوی    (۲۱)    بیگم ومرزا محمد ہاشم      (۲۲) سید باقر علی رضوی (۲۳)  بیگم وسید باسط حسین          (۲۴)     سید عرفان حیدر رضوی       (۲۵) بیگم واخلاق حسین (۲۶)   سید ممتاز حسین      (۲۷)   بیگم وسید اخترعباس         (۲۸) سید محمدعلی (۲۹)      سید رضیہ سلطان      (۳۰)     سید مظفر حسنین       (۳۱) سید باسط حسین نقوی (۳۲)    غلام محی الدین       (۳۳)    سید ناصرعلی زیدی        (۳۴)  سید وزیر حیدر زیدی  (۳۵)   ریاض الحق             (۳۶)  خورشید بیگم
>>>>>>> fe1d2bc1e021029eb790475d8e0f9a8447c7c9b0
