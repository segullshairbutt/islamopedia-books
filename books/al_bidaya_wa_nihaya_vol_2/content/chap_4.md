# باب ۴

## بنی اسرائیل کی خبریں اور ان کی باتیں بیان کرنے کے بارے میں اجازت کا ذکر

متعدد صحابہ کرام رضی اللہ عنہم سے جن میں ابوہریرہ رضی اللہ عنہ وغیرہ شامل ہیں مروی ہے کہ آنحضرتﷺ نے متعدد بار اہلِ کتاب کی روایات پر گفتگو فرمائی بلکہ قریباً سو راتیں ایسی بھی گزریں کہ آپﷺ نے رات سے صبح ہونے تک ان کی روایات پر طویل گفتگو فرمائی لیکن ایک بار بھی ایسا نہیں ہوا کہ آپ نے ان روایات پر گفتگو کے دوران میں نماز کی عظمت کے علاوہ کسی اور بات کا ذکر فرمایا ہو۔

انہی صحابہ کرام رضی اللہ عنہم سے یہ بھی مروی ہے کہ آنحضرتﷺ نے بارہا فرمایا کہ اہل کتاب کی روایات کا ذکر کرنے میں کوئی ہرج نہیں لیکن اس کے ساتھ آپﷺ نے یہ بھی فرمایا کہ ان روایات کی تکذیب یا تصدیق نہ کی جائے۔ اس کے علاوہ ایک روایت کے مطابق آپﷺ نے ایک بار یہ بھی فرمایا کہ آپ موسیٰ علیہ السلام کے معجزہ یدبیضا کی صداقت پر ایمان رکھتے ہیں کیونکہ اس کا قرآن مجید میں ذکر آیا ہے۔ تاہم آپﷺ نے یہ بھی فرمایا کہ اگر موسیٰ علیہ السلام آپﷺ کے زمانے میں زندہ ہوتے تو وہ بھی آپﷺ کی اتباع کرتے۔ اس کے ساتھ آپﷺ نے متعدد ثقہ راویوں کے مطابق یہ بھی فرمایا کہ آپﷺ سے کوئی ایسی حدیث منسوب نہ کی جائے کہ قرآن کے عین مطابق نہ ہو نہ اس سے متعارض ہو۔

یہ حدیث نبوی بھی متعدد ثقہ راویوں سے مروی ہے کہ آپﷺ نے فرمایا کہ آپﷺ کا کوئی ارشاد خواہ وہ صرف ایک حرف یا ایک آیت کے برابر الفاظ پر مشتمل ہو دوسروں تک ضرور پہنچایا جائے **(بلغ منی ولو کَان حرفاً او آیة)** لیکن متعدد صحیح احادیث سے یہ بھی ثابت ہے کہ آپؐ نے فرمایا کہ اگر کوئی شخص آپ سے کوئی موضوع یعنی من گھڑت بات (یا عمل) منسوب کرے گا تو قیامت میں اس کی مقعد کی طرف سے آگ بھری جائے گی۔

ان جملہ احادیثِ نبوی کے راوی فرداََ فرداََ یہی کہتے ہیں کہ آنحضرتﷺ کے ان فرموداتِ مبارکہ کا واحد مقصد یہ تھا کہ جس طرح اہل کتاب یعنی بنی اسرائیل کی روایات اکثر من گھڑت باتوں پر مشتمل ہیں اس طرح کہیں آپﷺ کی احادیث شریفہ میں بھی خدانخواستہ من گھڑت روایات شامل نہ ہوجائیں جب کہ یہ بات آپﷺ کے علم میں تھی کہ یہود و نصاریٰ نے اپنے اپنے انبیاء کے بارے میں جو عجیب و غریب روایات پیش کی ہیں وہ تو ایک طرف رہیں انہوں نے توریت و انجیل میں بھی تحریفات کرنے یا ان میں اپنے مفید مطلب باتوں کا اضافہ کرنے میں بھی کوئی کسر نہیں چھوڑی اور یہ بات اب متحقق ہوچکی ہے جس کی توریت و انجیل کا کوئی بڑے سے بڑا عالم تردید نہیں کرسکتا۔

روایت ہے کہ ایک دن حضرت عمر رضی اللہ عنہ آنحضرتﷺ کی خدمت میں اہلِ کتاب کی روایات پر مشتمل کوئی کتاب لائے تو آپﷺ نے فرمایا کہ کیا تم ان روایات کو کلی طور پر درست سمجھ کر ان کی تصدیق کر سکتے ہو؟ آنحضرتﷺ کے اس ارشاد کا مطلب واضح ہے۔

کعب الاحبار جو حضرت عمر رضی اللہ عنہ کے زمانے میں مسلمان ہوچکے تھے انہیں اسرائیلات کی بہت سی روایات سنایا کرتے تھے لیکن حضرت عمر رضی اللہ عنہ ان کی دل شکنی نہ کرنے یا ان کے پاس خاطر سے انہیں سن کر ان کی تکذیب تو نہیں کرتے تھے لیکن انہوں نے ان میں سے جیسا کہ مختلف مستند روایات سے ثابت ہے، کسی ایک کی بھی تصدیق نہیں کرتے تھے اور ان کا یہ رویہ آنحضرتﷺ کے اس حکم کے عین مطابق تھا جس کا ذکر سطورِ بالا میں آچکا ہے۔

خود کعب الاحبار کے بارے میں یہ دلچسپ روایت مشہور ہے کہ جس زمانے میں معاویہ کے سے ہجرت کرنے کے بعد وہاں کے واقعات اہلِ مدینہ کو سنایا کرتے تھے تو انہیں سن کر وہ یعنی کعب الاحبار دوسروں سے معاویہ رضی اللہ عنہ کا نام لیے بغیر کہا کرتے تھے، کہ بنی اسرائیل کا کوئی راوی اگر ایسی باتیں بنی اسرائیل کو سناتا تو وہ ان کی تصدیق کیے بغیر انہیں قابل اعتبار نہ سمجھتے جب کہ خود اسرائیلیات میں ایسی باتیں کثرت سے شامل ہیں جن کی قیمت اس روشنائی کے برابر بھی نہیں ہے جن سے وہ لکھی گئی ہیں تو ہم ان میں سے کسی ایک کی تصدیق بھی کیسے کر سکتے ہیں جب تک اس کے سچ ہونے کی تحقیقی شہادت ہمارے سامنے نہ ہو۔

امام بخاریؒ زہری کی زبانی عبیداللہ بن عبداللہ اور ابن عباس رضی اللہ عنھما کے حوالے سے بیان کرتے ہیں کہ آخرالذکر نے کہا کہ اہلِ کتاب قرآن مجید کے بارے میں جو ہمارے نبی رسول عربیﷺ پر خدا کی طرف سے نازل ہوئی کوئی سوال کرنے کا کیا حق رکھتے ہیں جب کہ انہوں نے خود انبیاء علیہ السلام پر نازل شدہ کتابوں میں بے انتہا تحریفات کرلی ہیں یا اپنی طرف سے بعض کتابیں لکھ کر انہیں آسمانی کتابیں کہنے لگے ہیں۔ ابن عباس رضی اللہ عنھما نے یہ بھی کہا کہ اہل کتاب قرآن مجید اگر پڑھتے بھی ہیں تو صرف پڑھنے کی حد تک اور وہ اسے سمجھتے بالکل نہیں۔ لہٰذا وہ ہم سے اس کے بارے میں کوئی سوال کس طرح کر سکتے ہیں۔

ابن عباس رضی اللہ عنھما نے آخر میں لوگوں سے یہ بھی کہا کہ اگر انہیں بنی اسرائیل کے زمانے کی کوئی بات معلوم کرنا ہو تو ان کی لکھی ہوئی کوئی کتاب کم سے کم قیمت میں خریدنے میں کوئی حرج نہیں کیونکہ ممکن ہے اس سے انہیں وہ بات معلوم ہوجائے لیکن بہرحال اس کی تصدیق ان کے لیے قریباََ ناممکن ہوگی۔

ابن جریر عبداللہ بن مسعود رضی اللہ عنہ کے حوالے سے بیان کرتے ہیں کہ انہوں نے کہا کہ اہلِ کتاب سے کسی چیز کے بارے میں نہ پوچھا کرو کیونکہ وہ یا تو اس کے بارے میں تمہیں صحیح بات بتا ئیں گے ہی نہیں یعنی اگر وہ بات جو اس چیز کے بارے میں مشہور ہے صحیح بھی ہے تو وہ اسے غلط بتائیں گے اور اگر غلط ہے تو اس کے صحیح ہونے کی تصدیق کردیں گے۔ واللہ اعلم

## بنی اسرائیل میں ایک عبادت گزار بندہ خدا جریج کا قصہ

امام احمدؒ بیان فرماتے ہیں کہ انہیں وہب بن جریر نے بتایا کہ انہیں یعنی وہب بن جریر کو ان کے والد نے محمد بن سیرین سے ابوہریرؓ کے حوالے سے سُن کر سنایا کہ رسول اللہ صلى الله عليہ وسلم نے فرمایا کہ تین (نومولود) بچوں کے سوا دنیا میں کسی (نومولود) نے گہوارے میں گفتگو نہیں کی۔ ان میں سے ایک عیسیٰ بن مریم (علیہ السلام) تھے۔ اس کے بعد ابوہریرہؓ کے بقول آنحضرتﷺ نے بنی اسرائیل کے ایک عبادت گزار شخص جریج کا ذکر فرماتے ہوئے فرمایا کہ وہ اللہ تعالیٰ پر ایمان رکھنے والے اور انتہائی عبادت گزار شخص تھے انہوں نے ایک صومعہ (عبادت خانہ) بنایا تھا اور اسی میں شب و روز خدا کی عبادت میں مصروف رہتے تھے۔ یہ دیکھ کر ایک فطراََ حاسد شخص ان سے جلنے لگا اور اس نے بنی اسرائیل کے دوسرے لوگوں سے کہا کہ اگر وہ چاہیں تو وہ جریج کو فریب کار و گنہگار ثابت کرسکتا ہے۔ وہ لوگ بولے کہ ہاں ہم یہی چاہتے ہیں۔ چنانچہ اس شخص نے اس کی یہ ترکیب نکالی کہ ایک چرواہی کو جو دن بھر اپنی بکریاں جنگل میں چرا کر شام کو انہیں لے کر جریج کی عبادت گاہ کی دیوار کے پاس آجاتی اور رات کو وہیں سوتی بھی تھی بہکایا۔ وہ چرواہی حمل سے تھی اور اس کے بچہ پیدا ہونے والا تھا۔ جب اس چرواہی کے بچہ پیدا ہوا تو اس حاسد اور فتنہ پرداز شخص نے بنی اسرائیل کے لوگوں سے جاکر کہا کہ چلو چل کر جریج کے کرتوت دیکھ لو چنانچہ وہ لوگ جمع ہوکر جریج کے صومعہ کی دیوار کے نیچے پہنچے اور اس چرواہی سے جس کا کوئی شوہر نہیں تھا پوچھا کہ بتا یہ بچہ کس کا ہے۔ چرواہی نے جسے اس شخص نے بہکایا اور سکھایا پڑھایا تھا کہا کہ یہ بچہ جریج کا ہے۔

اس عورت کی زبان سے یہ سن کر ان لوگوں نے جریج کو نہ صرف برا بھلا کہا بلکہ گالیاں تک دیں اور ان کا صومعہ بھی منہدم کردیا۔

ادھر جریج کا عبادت میں یہ حال تھا کہ ان کی ماں کئی بار ان سے گفتگو کرنے صومعہ میں آچکی تھی اور بار بار انہیں پکار کر کہتی تھی کہ جریج میری طرف دیکھو میں تمہاری ماں ہوں لیکن وہ سوچتے کہ ماں اور عبادت دونوں میں سے کس کا انتخاب کریں اور آخرکار عبادت کو ترجیح دے کر اسی میں مشغول رہتے اور ماں کو کوئی جواب نہ دیتے لیکن جب ان پر زناکاری کا الزام لگایا گیا اور یہ افترا پردازی کی گئی تو انہوں نے اللہ تعالیٰ سے دعا کی کہ اے میرے پروردگار تو اپنی قدرت سے میرے دامن سے لوگوں کے لگائے ہوئے اس غلط الزام کے داغ کو دھو دے اور جب انہیں کشف کے ذریعہ معلوم ہوا کہ رب العزت نے ان کی دعا قبول فرما لی ہے تو انہوں نے انہی لوگوں سے کہا کہ وہ اس بچے ہی سے کیوں نہ پوچھ لیں کہ اس کا باپ کون ہے۔

جریج سے یہ سن کر پہلے تو وہ لوگ ہنسنے اور ان کا مُضحکہ اڑانے لگے لیکن ان کے اصرار پر انہوں نے اس نومولود بچے سے کہا کہ وہ بتائے کہ اس کا اصلی باپ کون ہے تو اس بچے نے بحکم خداوند تعالیٰ فوراََ جواب دیا کہ فلاں چرواہا۔

اس نومولود بچے کو گہوارے میں بولتے دیکھ کر وہ لوگ حیران رہ گئے اور جریج سے معافی مانگ کر کہنے لگے کہ وہ ان کا صومعہ سونے کی اینٹوں سے بنوا دیں گے اور بہت سا زر و مال بھی دیں گے۔

ان لوگوں سے یہ سن کر جریج بولے کہ ان کا مٹی سے بنایا ہوا کچا صومعہ ہی ان کے لیے کافی تھا۔ اس کے علاوہ وہ کسی دوسری چیز کے پہلے خواہش مند تھے اور نہ اب ہیں۔ (حدیث نبوی کا مفہومی و توضیحی ترجمہ)

اس حدیث مبارکہ کو مختلف ثقہ راویوں نے جن میں کئی محدثین بھی شامل ہیں یہ اسناد روایت کرتے ہوئے بیان کیا ہے کہ حضور نبی کریمﷺ نے جن تین نومولود بچوں کی گہوارے میں گفتگو کرنے کا ذکر فرمایا ان میں عیسیٰ بن مریم علیہ السلام اور بنی اسرائیل کے اس جریج نامی شخص کی حمایت میں اس چرواہی کے نومولود بچے کی گفتگو کے علاوہ اس نومولود بچے کا بھی ذکر فرمایا تھا جس نے عزیزِ مصر کی بیوی زلیخا کی طرف سے حضرت یوسف علیہ السلام پر لگائے ہوئے غلط الزام کی گہوارے میں گفتگو کرتے ہوئے مدلل تردید کی تھی اور انہیں پاک دامن ثابت کیا تھا۔

اکثر مستند راویوں نے اس آخرالذکر بچے کے بارے میں بیان کیا ہے کہ وہ آلِ فرعون کے ایک شخص کا بچہ تھا جو بعد میں ابن ماشطہ کے نام سے مشہور ہوا۔ واللہ اعلم

## قصہ برصیصا

یہ قصہ راہب جریج کے قصے کے بالکل برعکس ہے کیونکہ راہب جریج کا جو قصہ پہلے بیان کیا جاچکا ہے اس میں جریج بےگناہ ثابت ہوئے لیکن اس قصے میں جس راہب کا ذکر ہے وہ درحقیقت مجرم تھا۔

اس قصے کو ابن جریر نے یحییٰ بن ابراہیم المسعودی وغیرہ کی زبانی اور اعمش، عمارہ، عبدالرحمٰن بن یزید اور عبداللہ بن مسعود رضی اللہ عنہ کے حوالے سے بیان کرتے ہوئے بتایا ہے کہ مذکورہ بالا حضرات نے یہ قصہ ابن مسعود رضی اللہ عنہ سے سنا جنہوں نے قرآن مجید کی ایک آیت کی تفسیر کے ضمن میں یہ قصہ بیان کیا۔ وہ آیت قرآنی درج ذیل ہے:
”منافقوں کی مثال شیطان کی سی ہے کہ انسان سے کہتا رہا کافر ہو جا جب وہ کافر ہوگیا تو کہنے لگا کہ مجھے تجھ سے کچھ سروکار نہیں مجھ کو تو خدائے رب العالمین سے ڈر لگتا ہے۔ تو دونوں کا انجام یہ ہوا کہ دونوں دوزخ میں (داخل ہوئے) ہمیشہ اس میں رہیں گے اور بےانصافوں کی یہی سزا ہے“۔ (۵۹: ۱۶- ۱۷)

ابن مسعود جیسا کہ ہم نے ابھی بیان کیا، اس آیہ شریفہ کی جو ان آیات قرآنی کی پہلی آیت ہے تفسیر بیان کرتے ہوئے کہتے ہیں کہ ایک عورت جو بکریاں چرایا کرتی تھی اس کی چار بہنیں تھیں لیکن وہ نہ جانے کیوں شام کو اپنی بکریاں لے کر ایک صومعہ (عبادت خانہ) کے زیرِدیوار آجاتی اور وہیں تنہا سو رہتی تھی۔

پھر ایک رات کو ایسا ہوا کہ اس صومعہ کے راہب کو شیطان مردود نے بہکایا اور گناہ کی ترغیب دی تو اس نے اس چرواہی کو تنہا سوتا پا کر اس کے ساتھ زنا کیا لیکن جب وہ حاملہ ہوگئی تو اس نے بدنامی کے خوف سے اس چرواہی کو قتل کردیا۔

چونکہ اس بستی کے لوگوں کو ان جرائم کا شبہ زیادہ تر اس راہب ہی پر ہوا اس لیے انہوں نے اسے پکڑ کر حاکم وقت کے سامنے پیش کردیا۔ تاہم اس حاکم نے اس راہب کو شک کا فائدہ دیتے ہوئے بری کردیا لیکن اس دوران میں اس چرواہی کی چاروں بہنوں کے علاوہ اس بستی کے ایک اور شخص نے بھی راہب کو خواب میں اس چرواہی کے ساتھ زنا کرتے اور اسے قتل کرتے دیکھا تو انہوں نے اپنے اپنے اس خواب کو سچا جان کر حاکم کے پاس جاکر اس کے خلاف گواہی دے دی۔

بہرحال چونکہ خواب تو خواب ہی تھا اس لیے حاکم پہلے تو تذبذب میں رہا لیکن جب راہب پر زور ڈالا گیا بلکہ تشدد بھی کیا گیا اور اس نے اپنے جرم کا اقبال کرلیا تو اسے حاکم کے حکم سے قتل کردیا گیا۔

مندرجہ بالا آیات قرآنی میں منافقین اور شیطان لعین کے کرتوتوں کے ذکر کے بعد اللہ تعالیٰ نے ان کے انجام سے دوسرے بندگانِ خدا کو آگاہ فرمایا ہے اور ابن مسعود رضی اللہ عنہ نے ان کی تفسیر کرتے ہوئے بطورِ مثال ایک راہب کا جو قصہ بیان کیا ہے وہ دونوں درحقیقت مجرمین کے لیے عبرت اور مومنین کے لیے نصیحت ہیں۔

## ان تین آدمیوں کا قصہ جو ایک غار میں پھنس کر رہ گئے تھے

اس قصے کو بخاریؒ کے علاوہ متعدد دوسرے راویوں نے بہ اسناد آنحضرتﷺ کی ایک حدیثِ مبارکہ کے حوالے سے بیان کیا ہے۔

وہ لکھتے ہیں کہ تین شخص اپنی بستی سے نکل کر کہیں جا رہے تھے کہ راستے میں انہیں پہاڑی علاقے میں طوفانی بارش سے دوچار ہونا پڑا جس سے بچنے کےلیے وہ قریب کے ایک پہاڑی غار کے سامنے پہنچے تاکہ اس میں بیٹھ کر بارش رکنے کا انتظار کرلیں لیکن اس غار کا دہانہ بہت تنگ تھا۔ بہرحال انہوں نے اس کے اندر جانے کی کوشش کی اور پنجوں کے بل چل کر کسی طرح نہ کسی طرح اس کے اندر کے اندر جا پہنچے مگر خدا کا کرنا ایسا ہوا کہ تیز بارش کی وجہ سے اس غار کے اوپر سے ایک بھاری سِل پھسل کر اس کے منہ پر آگئی جس سے وہ چھوٹا سا دہانہ بھی بند ہوگیا۔

یہ دیکھ کر وہ بہت گھبرائے لیکن ان تینوں کے مل کر زور لگانے سے بھی وہ بھاری سِل ذرا سی بھی اِدھر اُدھر نہ کھسک سکی۔

آخر تنگ آکر وہ آپس میں کہنے لگے کہ ان میں سے جس نے کسی گناہ کے ارتکاب سے صرف خدا کے خوف کی وجہ سے گریز کیا ہو تو وہ اس کا سچ سچ قصہ بیان کرے تاکہ خدا اپنی رحمت سے انہیں اس مصیبت سے نجات دے دے۔

چنانچہ وہ تینوں اپنا ایسا ایک ایک قصہ سنانے پر آمادہ ہوگئے اور پہلے شخص نے وہ قصہ یوں سنایا کہ اس کا بوڑھا باپ بہت کمزور تھا جسے دودھ کی سخت ضرورت تھی۔ چنانچہ اس نے موقع پا کر ایک گائے پکڑی اور اسے اپنے گھر لا کر باندھ لیا تاکہ وہ اس کا دودھ روزانہ اپنے باپ کو پلایا کرے لیکن پھر اسے خیال آیا کہ یہ تو بہت بڑا گناہ ہوگا اور اس نے خدا کے خوف سے وہ گائے چھوڑ دی اور دل میں سوچا کہ اس کا بوڑھا کمزور باپ جئے یا مرے لیکن وہ اس گناہ کا ارتکاب نہیں کرے گا۔

اس پہلے شخص نے ابھی اپنا یہ قصہ ختم ہی کیا تھا کہ خدا کی قدرت سے وہ سِل اس غار کے منہ سے تھوڑی سی کھسک گئی۔

یاد رہے کہ ان تینوں شخصوں نے الگ الگ خدا سے فریاد کی تھی اور یہ دعا کی تھی کہ اگر اس نے اس کے خوف سے کسی گناہ سے پرہیز کیا ہو تو وہ اس کا سچا قصہ بیان کرے گا اور اگر اس کا وہ قصہ سچا ہو تو وہ اس بلا کو اس کے سر سے ٹال دے اور جب وہ سِل غار کے منہ سے کسی قدر سرکی تو اس نے خوش ہوکر خدا کا شکر ادا کیا اور اپنے ساتھیوں سے بولا کہ اب وہ باری باری سے اپنا کوئی ایسا ہی سچا قصہ بیان کریں۔

دوسرے شخص نے کہا کہ وہ ایک زمانے میں اتنا تنگدست تھا کہ اسے اہل و عیال کے لیے غلے کا ایک دانہ بھی کہیں سے نہیں لاسکتا تھا۔ چنانچہ اس نے سوچا کہ اپنے پڑوس کی کھیتی پر کیوں نہ قبضہ کرلے اور وہ ایسا کرسکتا تھا کیونکہ اس کا جواز اس کی مجبوری تھی لیکن اس نے اسے گناہ سمجھ کر صرف خدا کے خوف سے اس گناہ کا ارتکاب نہیں کیا۔

اس دوسرے شخص نے جب اپنا یہ قصہ ختم کیا تو وہ پہاڑی سِل اس غار کے دہانے سے تھوڑی اور سرک گئی۔

اس کے بعد تیسرا شخص اپنا قصہ شروع کرتے ہوئے بولا کہ وہ بھی کسی زمانے میں اتنا غریب تھا کہ اسے اور اس کے بیوی بچوں کو دو وقت کا معمولی سا کھانا بھی میسر نہ تھا۔ ایک دن اس نے سوچا کہ کیوں نہ وہ دوسروں کے گھروں میں چوریاں کرکے اپنے بال بچوں کی روزی کا ٹھکانہ کرنے اور اسی نیت سے وہ ایک رات کو ایک شخص کے گھر میں گھسا جہاں اسے ایک جگہ سو دینار رکھے ہوئے مل گئے۔

لیکن خدا کے خوف نے اسے اس گناہ کے ارتکاب سے باز رکھا اور وہ وہاں سے خالی ہاتھ واپس آگیا اور اس نے اپنے آپ کو اور اپنے بال بچوں کو خدا کے حوالے کردیا کہ وہ انہیں روزی دے یا نہ دے اسے اختیار ہے۔

اس تیسرے آدمی نے جب اپنا قصہ ختم کیا تو وہ پہاڑی سِل اس غار کے منہ سے بالکل ہٹ گئی اور تینوں پہلے کی طرح رینگتے ہوئے اس غار سے جو ان کے خیال میں زندگی ہی میں ان تینوں کی قبر بن چکا تھا خوش خوش باہر نکل آئے اور اس کا شکر ادا کرنے لگے۔

حدیث نبوی میں وارد اس روایت کو امام احمدؒ، نعمان بن بشیر، ابی اسحٰق نے بھی کہیں مختصر کرکے بیان کیا ہے جب کہ بزار نے اسے اپنی مسند میں ابی حنش کی زبانی اور علی ابن ابی طالب کے حوالے سے اسی طرح بیان کیا ہے۔

## ایک نابینا ایک مبروص اور ایک گنجے کا قصہ

روایت ہے کہ کسی جگہ ایک نابینا، ایک مبروص یعنی جسم پر سفید داغوں کے مرض میں مبتلا اور ایک گنجا رہتے تھے۔

ان تینوں کی آزمائش کے لیے اللہ نے ان کے پاس ایک فرشتہ بھیجا تاکہ وہ ان سے ان کی خواہش معلوم کرے۔

وہ فرشتہ پہلے اس نابینا کے پاس گیا اور اس سے پوچھا کہ وہ کیا چاہتا ہے۔ نابینا نے اپنی بصارت کے علاوہ زر و مال کی خواہش ظاہر کی اور یہ بھی کہا کہ وہ چاہتا ہے کہ اس کے پاس بکریوں کے ریوڑ ہوں؟ تو اس فرشتے نے اس کی دونوں خواہشیں پوری کردیں۔

پھر وہ فرشتہ اس مبروص کے پاس گیا اور اس سے پوچھا کہ وہ کیا چاہتا ہے۔ مبروص بولا کہ اس کی خواہش ہے کہ اس کا وہ مرض دور ہونے کے علاوہ اسے چمکتا دمکتا رنگ اور خوب صورتی اور ایک اونٹ مل جائے تاکہ وہ اس پر سواری کرسکے۔ چنانچہ اس فرشتے نے خدا کے حکم سے اس مبروص کی خواہش بھی پوری کردی۔

آخر میں وہ فرشتہ اس گنجے کے پاس گیا اور اس سے اس کی خواہش پوچھی تو وہ بولا کہ وہ چاہتا ہے کہ اسے گنجے پن سے نجات حاصل ہونے کے علاوہ اسے شعرگوئی میں مہارت حاصل ہو جائے تاکہ وہ اپنی حسبِ منشا خوب صورت شعر کہہ سکے اس فرشتے نے خدا کے حکم سے اس گنجے کی دونوں خواہشیں پوری کردیں۔
اس کے بعد اس فرشتے کو خدا کی طرف سے حکم ملا کہ وہ ان تینوں کے پاس دوسری شکل میں جائے اور یکے بعد دیگرے ان سے پہلے کی طرح ان کی خواہشات دریافت کرے۔

چنانچہ وہ فرشتہ خدا کے حکم کے مطابق دوسری شکل میں باری باری سے ان کے پاس گیا اور ان سے ان کی خواہشات پوچھیں۔

پہلے وہ اس نابینا کے پاس گیا اور اس سے اس کی خواہش دریافت کی تو وہ بولا کہ مجھے میری بصارت تو ایک دوسرے شخص نے لوٹا دی ہے مگر اس سے کیا ہوتا ہے کیونکہ میرے پاس اتنا زر و مال ہے اور نہ بکریوں کے اتنے ریوڑ جتنے میں چاہتا ہوں کیونکہ دوسروں کے پاس مجھ سے کہیں زیادہ دولت ہے اور ان کے پاس بکریوں کے ریوڑ بھی مجھ سے بہت زیادہ ہیں، میں چاہتا ہوں کہ مجھے دوسرے تمام لوگوں سے زیادہ یہ چیزیں مل جائیں۔

جب وہ اس مبروص کے پاس پہنچا تو وہ اپنے اونٹ پر سوار ہوکر کہیں جا رہا تھا اور اس کی سنہری رنگت کے علاوہ اس کا خوب صورت چہرہ دمک رہا تھا۔ فرشتے نے اس سے اس کی خواہش پوچھی تو وہ بولا کہ آپ سے پہلے میرے پاس ایک شخص آیا تھا اور اس نے مجھ سے میری خواہش پوچھی تھی۔ میں نے اس سے کہا تھا کہ میری خواہش ہے کہ میرا برص کا مرض دور ہوجائے، میری رنگت بدل کر سنہری ہوجائے اور میرا چہرہ خوبصورت ہوجائے۔ اس شخص نے میری پہلی دو خواہشیں تو پوری کردیں لیکن مجھے میرا مانگا ہوا صرف ایک اونٹ دیا جس پر میں اس وقت سوار ہوں لیکن آپ ہی سوچیے کہ اس ایک اونٹ سے بھلا کیا ہوتا ہے جب کہ دوسروں کے پاس اونٹوں کے ریوڑ کے ریوڑ ہیں، میں چاہتا ہوں کہ میرے پاس ان سے کہیں زیادہ اونٹ ہوجائیں۔

آخر میں وہ فرشتہ جیسا کہ اسے خدا کی طرف سے حکم ملا تھا، اس گنجے کی طرف گیا اور اس سے اس کا حال پوچھ کر اس کی خواہش پوچھی تو وہ گنجا جس کے سر پر خوب صورت بال اگ آئے تھے اور وہ اپنی دھن میں اپنے شعر بڑی سریلی آواز میں جھوم جھوم کر گا رہا تھا بولا کہ بھئی مجھے اور کیا چاہیے جب کہ خدا نے میری خواہش کے مطابق تمہارے ہی جیسے ایک بھلے شخص کے ذریعہ جو انسان کی شکل میں شاید کوئی فرشتہ تھا میرا گنجا پن دور کرکے مجھے اپنے فضل و کرم سے یہ خوب صورت بال عطا فرمائے اور اس کے علاوہ میری حسبِ خواہش شاعری میں مہارت اور یہ خوش گلوئی بخشی، اس کی ان بخششوں پر میں اس کا جس قدر شکر ادا کروں تھوڑا ہے۔

اس کے بعد وہ گنجا بولا کہ آپ کی طرف سے پرسش حال اور میری خواہش پوچھنے کا شکریہ۔ جائیے مجھے اس سے زیادہ اب کسی چیز کی ضرورت نہیں۔

اس روایت کے آخر میں بیان کیا گیا ہے کہ ان پہلے دو اشخاص یعنی اس نابینا اور اس مبروص کو خدا نے ان کی ناشکرگزاری اور حد سے زیادہ حرص و ہوس کی وجہ سے سزا کے طور پر ان کی پہلی حالت پر لوٹا دیا جب کہ اس گنجے کی شکر گزاری اور قناعت پسندی کی بنا پر اسے پہلے سے زیادہ دولت و ثروت اور عزت سے نواز دیا اور پہلے سے کہیں زیادہ سرفرازی کے قابل بنادیا نیز اس فرشتے کے ذریعہ اس سے یہ بھی فرمایا کہ اللہ تعالیٰ اس کی ان صفات پر جن کی اس نے آزمائش کی تھی اس سے خوش ہوگیا ہے۔

امام بخاریؒ نے یہ روایت بھی بنی اسرائیل کے متعدد دوسرے قِصوں کے ساتھ بیان کی ہے۔ بنی اسرائیل کے بہت سے دوسرے قصے کتابوں میں لکھے گئے ہیں لیکن ہم نے بخوف طوالت یہاں انہیں بیان کرتے ہوئے دانستہ گریز کیا ہے۔

## اہلِ کتاب کی تحریفات اور اپنے مذہب میں ان کے رد و بدل کا ذکر

اللہ تعالیٰ نے موسیٰ بن عمران علیہ السلام کے توسط سے یہودیوں پر توریت نازل کی اور جیسا کہ خود اللہ تعالیٰ نے قرآن مجید میں ارشاد فرمایا ہے وہ ان کے بعد بھی کچھ عرصے تک ان کے (یہودیوں کے) پاس اپنی اصلی حالت میں رہی بھی، اور وہ اسی کے مطابق کچھ دنوں اس کے احکام پر نہ صرف دوسرے سے عمل کرواتے رہے بلکہ خود بھی ان احکام پر عمل کرتے رہے لیکن پھر انہوں نے اس میں تحریفات اور تبدیلیاں شروع کردیں اور جیسا کہ اللہ تعالیٰ نے قرآن مجید میں ارشاد فرمایا، وہ اس کے الفاظ کو اپنی طرف سے اور اپنے حسبِ منشا کچھ سے کچھ معنی پہنانے یا ان میں تاویلیں کرنے لگے مثلاً انہوں نے لفظ ”رحم“ کو ”جلد“ اور ”تحمیم“ سے بدل دیا یا لفظ ”رجم“ تو رہنے دیا لیکن اس کا مطلب اپنے حسبِ منشا بنالیا یعنی اگر کوئی شریف اور معزز شخص زنا یا ایسے ہی کسی دوسرے عمل قبیح کا مرتکب ہو تو اس پر شرعی حد جاری کرنے کے بجائے جس کا حکم توریت میں تھا اس میں رد و بدل کرکے یہ کرلیا کہ اسے سزا نہ دی جائے لیکن اگر کوئی غریب اس کا مرتکب ہو تو اسے حکم توریت کے مطابق سزا دی جائے۔ اسی طرح انہوں نے اپنی طرف سے یہ بھی کرلیا کہ اگر کوئی غریب آدمی چوری کا مرتکب ہو تو اسے شرعی سزا دی جائے لیکن اگر کوئی دولت مند اور شریف شخص اس جرم کا مرتکب ہو تو اسے چھوڑ دیا جائے۔ اس لیے اللہ تعالیٰ نے قرآن مجید میں فرمایا کہ اگر یہودی اپنی من گھڑت باتوں کے بارے میں یہ اصرار کریں کہ یہ احکام توریت میں ہیں تو ان سے توریت لانے کو کہا جائے اور انہیں حکم دیا جائے کہ وہ جو کچھ کہتے ہیں اسے توریت سے ثابت کریں۔

”جہاں تک توریت میں زنا کی سزا ”رجم“ (سنگساری) کا تعلق ہے اس کے بارے میں ایک روایت میں ابن عمر رضی اللہ عنھم اور صحیح مسلم میں البراء بن عازب اور جابر بن عبداللہ کے حوالے سے اور سنن ابوداؤد میں ابوہریرہ رضی اللہ عنہ کے حوالے سے درج ہے جس میں بیان کیا گیا ہے کہ ایک روز آنحضرتﷺ کو ایک یہودی مرد اور ایک یہودی عورت کے بارے میں ارتکاب زنا کی اطلاع ملی تو آپ نے ان دونوں کو اپنے سامنے حاضر کرنے کا حکم دیا اور جب ان دونوں کو آپ کے سامنے پیش کیا گیا تو آپﷺ نے ان سے دریافت فرمایا کہ توریت میں اس جرم کی کیا سزا ہے اور اس کے ساتھ ہی توریت لانے کا بھی حکم دیا تو انہوں نے اس جرم کے بارے میں توریت کی متعلقہ آیت تو پڑھی لیکن اس جرم کی سزا ”رجم“ کو نہ پڑھا تو آپﷺ نے عبداللہ بن صور کو توریت دے کر فرمایا کہ وہ اس آیت کو ان مجرموں کے سامنے زور سے پڑھیں انہوں نے جب توریت کی اس آیت کو بلند آواز سے پڑھا تو اس میں اس جرم کی سزا ”رجم“ ہی نکلی جو ان دونوں مجرموں میں سے مرد نے دانستہ پڑھنے سے چھوڑ دی تھی۔ اس پر آپ اس سے فرمایا کہ ”اے یک چشم تو نے دیکھا کہ توریت میں اس جرم کی سزا لکھی ہے، اب اپنے ہاتھ اوپر اٹھا“۔ اس کے بعد آپ نے ان دونوں کو ”رجم“ یعنی سنگساری کی سزا کا حکم دیا اور فرمایا ”یااللہ تیرے جس حکم کو انہوں نے مردہ کر رکھا تھا میں نے اسے ازسرنو زندہ کردیا ہے“۔

تحقیق سے یہ ثابت ہوچکا ہے کہ توریت کو بخت نے تلف کردیا تھا یعنی اس کے سارے نسخے جلوا دیئے تھے لیکن وہ اس کے بعد بھی انبیائے معصومین میں سینہ بہ سینہ منتقل ہوتی رہی اور زکریا و یحییٰ و عیسیٰ علیہم السلام اسی کے مطابق عمل کرتے رہے اور اسی احکام پر چلنے کی لوگوں کو ہدایت کرتے رہے لیکن آنحضرت صلى الله عليہ وسلم کے زمانے تک اس میں بے شمار تحریفات ہوچکی تھیں اور جب یہودیوں سے ان احکام پر عمل کرنے کو کہا جاتا تھا تو وہ تحریف شدہ توریت پر عمل کرنے پر اصرار کرتے تھے جس میں رد و بدل کے بعد یہ درج کردیا گیا تھا کہ سزائیں صرف غریبوں کو دی جائیں اور معزز و مال دار لوگوں کو چھوڑ دیا جائے۔

تحقیق سے یہ ثابت ہوچکا ہے اور یہی اکثر مستند روایات میں پایا جاتا ہے کہ وہی سلوک نصاریٰ نے بھی انجیلِ مقدس کے ساتھ کیا جو اس سے قبل یہودی توریت کے ساتھ کر چکے تھے۔

حنفی علماء توریت یا انجیل کو بے طہارت چھونے کو ممنوع قرار دیتے ہیں لیکن دوسرے مسالک کے علماء کہتے ہیں کہ چونکہ ان دونوں آسمانی کتابوں کے متون اب قریباً سب کے سب تحریف شدہ ہیں اور ان میں اس قدر رد و بدل کیا گیا ہے کہ اب اصل و نقل میں فرق کرنا ناممکن ہے اس لیے اب انہیں بے طہارت بھی چھونے میں کوئی حرج نہیں۔

## ذكر اخبار العرب

کہا جاتا ہے کہ تمام اہل عرب حضرت اسماعیل بن ابراہیم علیہ السلام کی نسل سے ہیں لیکن جیسا کہ مشہور ہے اور ہم بھی پہلے بتا چکے ہیں کہ عربی الاصل قوموں میں عاد و ثمود، طسم و عمیم، جدیس و جرھم اور عمالیق سب کے سب عربی الاصل یا عرب العاربہ تھے۔ اس کے علاوہ ابراہیم علیہ السلام سے قبل اور ان کے زمانے میں کتنی قومیں عربی الاصل تھیں ان کی تعداد کا علم اللہ تعالیٰ ہی کو ہے۔ البتہ عرب المستعاربہ یعنی جو قومیں کہیں اور سے آکر حجاز میں آباد ہوئیں وہ یقیناً تمام کی تمام اسماعیل بن ابراہیم علیہ السلام کی نسل سے ہیں۔

اس کے علاوہ یمنی عرب جو حیرسی کہلاتے ہیں اور انہیں قحطانی بھی کہا جاتا ہے جب کہ قحطان کا نام ابن ماکولا نے فہرم بتایا ہے اور کئی دوسروں کے علاوہ اس نے یہ بھی بتایا ہے کہ وہ چار بھائی تھے جو قحطان وقاحط اور مقحط و فالغ کے نام سے مشہور تھے جب کہ قحطان کو قحطان بن ہود بھی کہا جاتا تھا۔ کہا جاتا ہے قحطان ہی ہود تھا اور یہ بھی کہا جاتا ہے کہ وہ ہود کا بھائی تھا اور کچھ یہ بھی کہتے ہیں کہ وہ ہود کی اولاد میں سے تھا اور یہ بھی کہا جاتا ہے کہ قحطان حضرت اسماعیل علیہ السلام کی نسل سے تھا اور ابن اسحٰق وغیرہ نے اس کا نام قحطان بن تیمن بن قیذر بن اسماعیل بتایا ہے جب کہ کچھ اور لوگ قحطان کا سلسلہ نسب اسماعیل علیہ السلام تک دوسرے ناموں سےپہنچاتے ہیں۔ واللہ اعلم

امام بخاریؒ نے بھی یہی بتایا ہے۔ وہ صحیح بخاری میں عنوان ’’نسبتہ ایمن ابی اسمٰیل علیہ السلام‘‘ کے تحت فرماتے ہیں کہ ان سے مسدد اور یحییٰ نے یزید بن عبید کے حوالے سے بیان کیا کہ آخرالذکر کی روایت کے مطابق آنحضرتﷺ ایک ایسی قوم کی طرف تشریف لے گئے جو مسلمان تو ہوچکی تھی لیکن اس کے مختلف لوگوں میں کسی بات پر تلواریں نکل آئی تھیں۔ وہاں پہنچ کر آپﷺ نے حکم دیا کہ بنی اسماعیل پر تیر چلاؤ اور میں فلاں گروہ کے ساتھ ہوں جو فریقین میں سے ایک ہے۔ آپﷺ کے اس حکم کے باوجود کچھ لوگوں کو آلِ اسماعیل پر تیراندازی کرنے میں تامل ہوا تو آپﷺ نے اس کا سبب پوچھا وہ لوگ بولے کہ جب آپﷺ انہی کے ساتھ ہیں تو ہم ان پر تیراندازی کیسے کرسکتے؟ آپﷺ نے فرمایا کہ میں (تو) تم سب کے ساتھ ہوں۔

بخاریؒ کہتے ہیں کہ اسلم بن افصیٰ بن حارثہ بن عمرو بن عامر قومِ خزاعہ میں سے تھے اور خزاعہ وہ فرقہ تھا جس میں تمزق بھی شامل تھا جو اس وقت قبائل سبا میں تھا جب قوم ارم پر سیلاب کا عذاب نازل ہوا تھا جس کا ذکر ہم ان شاءاللہ آگے چل کر کریں گے لیکن یہاں یہ بیان کرنا بے محل نہ ہوگا کہ قبائل اوس و خزرج بھی یمنی عرب تھے جن کا سلسلہ نسب اسماعیل علیہ السلام سے جوڑنا بظاہر بعید از قیاس معلوم ہوتا ہے لیکن آنحضرتﷺ کا بنی اسماعیل پر یا بنی اسماعیل کو یمن کے کسی گروہ پر تیراندازی کا حکم دینے کے بعد یہ فرمانا کہ میں تم سب کے ساتھ ہوں یا تم سب میں سے ہوں یہ ثابت کرتا ہے کہ یمن کے عربوں کا سلسلہ نسب اسماعیل علیہ السلام سے ملانا درحقیقت بعید از قیاس نہیں ہے۔

جمہور کا فیصلہ یہ ہے کہ قحطانی عرب ہی درحقیقت یمنی عرب ہیں اور ان کے علاوہ دوسرے عربوں کا سلسلہ نسب اسماعیل علیہ السلام سے جوڑنا صحیح نہیں۔ وہ کہتے ہیں کہ سارے عرب دو قبیلوں یعنی قحطانی و عدنانی قبیلوں سے تعلق رکھتے ہیں اور باقی سارے قبائل انہی کی شاخیں ہیں۔
محمد بن سلام بصری کہتے ہیں کہ نسب کے لحاظ سے اہلِ عرب کی تین قسمیں قحطانی، عدنانی اور قضاعی ہیں۔

روایت ہے کہ کسی شخص نے ایک روز آنحضرتﷺ سے دریافت کیا کہ کیا ہم بنی معد میں سے ہیں تو آپﷺ نے فرمایا نہیں تم بنی قضاعہ میں سے ہو۔

اس سے ظاہر ہوتا ہے کہ اہلِ عرب ہمیشہ اپنے نسب کی تلاش میں رہا کرتے تھے۔ اللہ تعالیٰ نے قرآن مجید میں بھی ارشاد فرمایا ہے کہ ہم نے تمہیں (یعنی بنی آدم کو) مذکر و مؤنث پیدا کیا ہے اور تمہیں شعوب قبائل میں تمہاری پہچان کے لیے تقسیم کردیا ہے لیکن اللہ کے نزدیک سب سے بہتر وہ ہے جو سب سے زیادہ پرہیزگار ہے۔

علمائے انساب کہتے ہیں کہ شعوب و قبائل کی تقسیم یہ ہے کہ پہلے شعوب ہیں، پھر قبائل، پھر عمائر، پھر بطون، پھر افخاذ، پھر فصائل اور آخر میں عشائر آتے ہیں یعنی عشیرہ کی ہر شخص سے قریبی نسبت ہوتی ہے اور اس سے زیادہ قریبی رشتہ کوئی نہیں ہوتا۔

ہم ان شاءاللہ پہلے قحطانی عربوں کا ذکر کریں گے اور پھر عدنانیوں کا جو حجاز سے تعلق رکھتے ہیں اور زمانہ جاہلیت میں یہی وہ لوگ تھے جنہوں نے آنحضرتﷺ کی سیرت پاک کا قریب سے مطالعہ کیا تھا۔

## قصہ سبا

قرآن مجید میں اللہ تعالیٰ نے سبا کے بارے میں ارشاد فرمایا:
”(اہل) سبا کے لیے ان کے مقام بود و باش میں ایک نشانی تھی (یعنی) دو باغ (ایک) داہنی طرف اور (ایک) بائیں طرف۔ اپنے پروردگار کا رزق کھاؤ اور اس کا شکر کرو (یہاں تمہارے رہنے کو یہ) پاکیزہ شہر ہے اور (وہاں بخشے کو) خدائے غفار، تو انہوں نے (شکر گزاری سے) منہ پھیر لیا پس ہم نے ان پر زور کا سیلاب چھوڑ دیا اور انہیں ان کے باغوں کے بدلے دو ایسے باغ دیئے جن کے میوے بد مزہ تھے اور جن میں کچھ تو جھاؤ تھا اور تھوڑی سی بیریاں۔ یہ ہم نے ان کی ناشکری کی سزا دی۔ اور ہم سزا ناشکرے ہی کو دیا کرتے ہیں، اور ہم نے ان کے اور (شام کی) ان بستیوں کے درمیان جن میں ہم نے برکت دی تھی (ایک دوسرے کے متصل) دیہات بنا دیئے تھے جو سامنے نظر آتے تھے۔ اور ان میں آمدورفت کا اندازہ مقرر کردیا تھا کہ رات دن بے خوف و خطر چلتے رہو تو انہوں نے دعا کی کہ اے پروردگار ہماری مسافتوں میں بعد (اور طول پیدا) کر دے اور (اس نے) انہوں نے اپنے حق میں ظلم کیا تو ہم نے (انہیں نابود کرکے) ان کے افسانے بنا دئیے اور انہیں بالکل منتشر کردیا۔ اس میں ہر صابر و شاکر کے لیے نشانیاں ہیں“۔(۳۴: ۱۵- ۱۹)

علمائے انساب جن میں ابن اسحٰق شامل ہیں کہتے ہیں کہ وہ سرزمینِ عرب کا پہلا علاقہ تھا جو اس سے علیحدہ ہوگیا تھا اور اسی لیے اس کا نام سبا پڑا تھا یعنی دور جانے والا۔

جس شخص نے سب سے پہلے عرب سے علیحدگی اختیار کی تھی اسے بھی لوگ سبا کے نام سے پکارنے لگے تھے۔ ویسے اس کا نام عبد شمس بن يشجب بن قحطان تھا۔ اسے الرائش بھی کہا جاتا تھا کیونکہ وہ اپنے ذاتی مال و متاع میں سے لوگوں کو بہت کچھ دیا کرتا تھا۔

سہیلی کہتے ہیں کہ وہ پہلا شخص تھا جس نے تاج پہنا۔ بعض لوگ کہتے ہیں کہ وہ مسلمان ہوگیا تھا اور اس نے رسول اللہﷺ کی مدح میں کچھ نعتیہ اشعار بھی کہے تھے۔ اس کا ذکر ابن دحیہ نے اپنی کتاب **”التنویر فی مولد البشير النذیر“** میں کیا ہے۔

امام احمدؒ سے مروی ہے کہ کسی شخص نے آنحضرتﷺ سے دریافت کیا کہ سبا کسی مرد کا نام تھا یا کسی عورت کا یا کسی خطہ ارضی کو سبا کہا جاتا تھا تو اس کے جواب میں آپﷺ نے فرمایا کہ سبا یمن میں ایک شخص تھا جس کے دس بیٹے تھے۔ ان میں سے چھ تو یمن میں مقیم رہے جن کے نام مذحج، کندہ، ازد، اشعری، انمار اور حمیر تھے اور ان دس میں سے باقی چار شام چلے گئے وہ لخم، جذام، عاملہ اور غسان کے ناموں سے مشہور تھے۔

ہم اپنی کتاب تفسیر میں بتا چکے ہیں کہ جس شخص نے آنحضرتﷺ سے یہ سوال کیا تھا اس کا نام فردہ بن مسیک غطیفی اور اس حدیث کی روایت اسی سے منسوب ہے اور ہم نے اپنی کتاب تفسیر میں وہی الفاظ لکھے ہیں جو اس حدیث نبوی کی روایت میں اس نے بیان کیے ہیں۔
محمد بن اسحٰق وہب بن منبہ کے حوالے سے بیان کرتے ہیں کہ اللہ تعالیٰ نے اہل سبا کی اصلاح و ہدایت کے لیے یمن میں تیرہ نبی بھیجے لیکن السدی نے ان کی تعداد بارہ بتائی ہے۔

انہی روایات میں یہ بھی بتایا گیا ہے کہ جب اہل سبا نے ان احکام اور ہدایات سے روگردانی کرتے ہوئے جو اللہ تعالیٰ نے ان انبیاء کے ذریعے انہیں بھیجے تھے سورج کی پرستش شروع کردی اور انہوں نے اس شرک کا ارتکاب ملکہ سبا بلقیس سے قبل اور اس کے بعد بھی جاری رکھا تو اللہ جل شانہ، نے ان پر وہ عذاب نازل فرمایا جو سیل ارم کے نام سے مشہور ہے اور جس کا ذکر قرآن مجید میں آیا ہے جسے ہم سطور بالا میں پیش کرچکے ہیں۔

سیل ارم کے عذاب میں گرفتار ہونے کے بعد بھی جیسا کہ بعض روایات سے ظاہر ہوتا ہے اکثر اہل سبا وہیں رہ گئے تھے اور ان میں سے کچھ لوگ جن کے نام ہم مندرجہ بالا حدیث نبوی کے حوالے سے پہلے بتا چکے ہیں شام چلے گئے تھے اور کچھ دوسرے اِدھر اُدھر کے اور علاقوں میں منتشر ہوگئے تھے۔

سبا کے چھ بیٹے جن کے نام مندرجہ بالا حدیث نبوی کے حوالے سے پہلے بتائے جا چکے ہیں اور ان کے علاوہ یمن کے دوسرے قبائل ایک مدت تک وہاں رہے لیکن پھر حبشہ کے بادشاہ کے یمن پر قبضہ کے بعد وہ بھی جیسا کہ ہم نے ابھی بیان کیا وہاں سے نکل کر عرب کے دوسرے علاقوں میں جا بسے۔

ان اِدھر اُدھر کے علاقوں میں بسنے والے قبائل میں سے جیسا کہ ابن عباس رضی اللہ عنہ سے مروی ہے، دو قبیلے اوس و خزرج مدینے میں آکر بس گئے تھے جسے ہجرت سے قبل یثرب کے نام سے پکارا جاتا تھا اور یہ نبی کریمﷺ کی ولادت سے بہت پہلے کا قصہ ہے۔

زمانہ اسلام میں جب یمن اہلِ اسلام کے زیر تسلط آیا اور وہاں کے کچھ لوگ مسلمان بھی ہوگئے تو آنحضرتﷺ نے وہاں سے پہلے حضرت علی رضی اللہ عنہ اور خالد ابن ولید رضی اللہ عنہ کو اور اس کے بعد یکے بعد دیگرے ابوموسیٰ اشعری اور معاذ بن جبل علیھما السلام کو بھیجا تھا تاکہ وہاں اسلام کی مزید لوگوں کو دعوت دیں لیکن پھر اسود عنسی نے یمن پر قبضہ کرکے وہاں سے رسول اللہﷺ کے ان نائنین کو وہاں سے نکلنے پر مجبور کردیا تھا۔ تاہم اسودعنسی کے قتل کے بعد یمن اور اس کا علاقہ سبا وغیرہ سب کے سب اہل اسلام کے زیر تسلط آگئے تھے اور وہاں مکمل طور پر اسلامی حکومت قائم ہوگئی تھی اور یہ حکومت حضرت ابوبکررضی اللہ عنہ کے زمانہ خلافت میں قائم ہوئی تھی۔

## ربیعہ بن نصر بن ابی حارثہ بن عمرو بن عامر کا قصہ

ابن اسحٰق نے یمنی قبائل میں سب سے پہلے لخمی قبیلے کا ذکر کیا ہے اور اس کا نسب نامہ ربیعہ بن نصر بن ابی حارثہ بن عمرو بن عامر بن لخم لکھا ہے جب کہ سہیلی نے اسے نصر بن ربیعہ ابن نصر بن حارث بن نماره بن لخم لکھا ہے۔ البتہ زبیر بن بکار نے اسے ربیعہ بن نصر بن مالک بن شعوذ بن مالک بن عجم بن عمرو بن نمارہ بن لخم لکھ کر یہ بھی بیان کیا ہے کہ لخم درحقیقت جذام کا بھائی تھا لیکن چونکہ جذام نے اسے پالا تھا اور اپنے پاس رکھ کر اس کی نگرانی اور پرورش کی تھی اس لیے وہ لخم اور جذام دونوں ناموں سےمشہور ہوگیا تھا۔

زبیر بن بکار یمنی قبائل کا ذکر کرتے ہوئے یہ بھی بیان کرتے ہیں کہ ربیعہ حمیر التبابعہ کے بادشاہوں میں سے ایک بادشاہ تھا جسے اس کے کاہنوں نے حضور نبی کریمﷺ کے معجزات شق القمر اور سورج کے مغرب میں غروب ہوتے ہوتے دوبارہ اُبھر آنے کے واقعات سنا کر یہ بھی بتایا تھا کہ وہ عرب کے ایک شخص کے کرشمے ہیں۔ اس لیے اس نے اپنا نام شق اور اپنے بیٹے کا نام سطیح رکھ لیا تھا جو آپﷺ کے ان دونوں معجزات کے ہم معنی ہیں۔

یہ بھی کہا جاتا ہے کہ شق اور سطیح دونوں اس کے بیٹے ربیع بن ربیعہ کے نام سے اس لیے چسپاں ہوگئے تھے کہ اس کا جسم ہاتھوں اور ٹانگوں کے بغیر تھا اور وہ بھی مسطح نہیں تھا بلکہ دو ٹکڑوں میں الگ الگ نظر آتا تھا جن میں سے صرف چہرے کی طرف کا حصہ انسانی تھا اور اس کا چہرہ غصے کی حالت میں پھول کر شق ہوجاتا تھا۔
یہ بھی کہا جاتا ہے کہ سطیح ایک اور شخص تھا جس کا اصل نام ربیع بن ربیعہ بن مازن بن ذئب بن عدی بن مازن غسان تھا اور شق اسی خاندان کا ایک دوسرا شخص تھا جس کا اصل نام ہی شق ابن صعب بن یشکر بن رحم بن افرک بن قیس بن عبقر بن انمار بن نزار تھا لیکن بعض لوگ انمار کو انمار بن اراش بن لھیان بن عمرو بن غوث بن نابت بن مالک بن زید بن سبا بتا تے ہیں اور یہ بھی کہتے ہیں کہ خالد بن عبدالله القسری اسی کی نسل سے تھے۔

سہیلی کہتے ہیں کہ شق اور سطیح دونوں اس دن پیدا ہوئے تھے جس دن مشہور کاہنہ طریفہ بنت الخیرالحمیریہ مری تھی لیکن اس نے مرتے مرتے ان دونوں بچوں کے منہ میں پھونک ماری تھی اور ان دونوں نے کہانت طریفہ ہی سے وراثت میں پائی تھی اور یہ کہ طریفہ عمرو بن عامر کی بیٹی تھی جس کا ذکر پہلے آچکا ہے۔ واللہ اعلم

ابن اسحٰق کہتے ہیں کہ ربیعہ بن نصر یمن کے ملوک تبابعہ میں کمزور ترین بادشاہ گزرا ہے۔ ایک دن خواب میں اس نے اپنے گرد ہالے کی شکل کا ایک حلقہ کھنچا ہوا دیکھا جسے دیکھ کر وہ سخت پریشان ہوگیا لیکن اس کا قاعدہ تھا کہ جمعہ کے علاوہ وہ کسی اور دن اپنے کاہنوں، نجومیوں یا مستقبل بینوں کو نہیں بلایا کرتا تھا لیکن اس روز صبح ہوتے ہی اس نے انہیں بلا بھیجا اور ان سے اپنے اس خواب کا ذکر کرکے تعبیر پوچھی اور اپنی ذات پر اس کے اثرات کے بارے میں بھی دریافت کیا۔

ان سب ساحروں، نجومیوں، کاہنوں اور پیشنگوئیاں کرنے والوں نے اسے کسی بڑی آفت کے آنے کے بارے میں بتایا۔ اس کے بعد اس نے شق اور سطیح سے اپنے اس خواب کے بارے میں پوچھا تو انہوں نے یکے بعد دیگرے ایک ہی جواب دیا اور وہ یہ تھا کہ کچھ عرصے میں ان کے ملک پر حبشہ کا بادشاہ حملہ کرے گا اور یمن پر قبضہ کر لے گا اور جس عرصہ تک وہ یہاں قابض رہے گا اس کے دوران عدن یا ارم کے کسی علاقے سے کوئی دوسرا شخص شاہِ حبشہ کو یمن سے بھگا دے گا لیکن وہ بھی یہاں کم و بیش ستر سال تک ہی حکومت کرے گا جس کے بعد بنی غالب یہاں آجائیں گے اور ان کا زمانہ یمن کے لیے بڑی آسودگی کا زمانہ ہوگا کیونکہ ان میں اس وقت جو نبی ہوگا وہ سب نبیوں سے زیادہ رحمدل ہوگا اور وہی خدا کا آخری نبی ہوگا جس کے زمانے میں قریب قریب ساری دنیا اطمینان کا سانس لے گی، ان کی بتائی ہوئی ایک ایک بات سچ نکلی۔

## یمن کے ملوک تاربعہ میں سب سے نیک خصلت بادشاہ کا اہل مدینہ سے سلوک

مؤرخین اور دوسرے تمام ثقہ راویوں نے اس بادشاہ کا نام ابی کرب بتایا ہے اور یہ بھی بتایا ہے کہ ابرہہ کے بعد اس نے بھی خانہ کعبہ پر تسلط کا ارادہ کیا لیکن پھر اس کی عظمت و حرمت کا قائل ہو کر اس کا احترام کرنے لگا تھا یہاں تک کہ جب اس نے مکے سے مدینے کا رخ کیا تھا تو وہاں سے عمرہ ادا کرکے گیا تھا اور اس نے عرب کے جملہ قبائل کو حج کے لیے وہاں آنے کو عام اجازت دے دی تھی۔

یہ بھی کہا جاتا ہے کہ جب اس نے مدینے پر قبضہ کیا تھا تو وہاں کے کسی شخص کو قتل کیا تھا نہ کسی عمارت کو نقصان پہنچایا تھا بلکہ اس کے بیٹے کی اہل مدینہ نے جب اس سے شکایت کی تھی کہ اس نے وہاں کے بےشمار درخت کٹوا دیئے ہیں اور بہت سی پرانی عمارتیں منہدم کرا دی ہیں تو اس نے اسے قتل کردیا تھا۔

ابی کرب ہی یمن کا وہ بادشاہ تھا جو مدینے کے حرسانی یہودیوں کو جو مدینے میں فساد کی جڑ تھے گرفتار کرکے یمن لے گیا تھا اور اس نے اس کے بعد نہ کبھی مدینے پر خود حملہ کیا تھا نہ مشرقی علاقے کے کسی حکمران کو اپنی طرف سے اس کے لیے راستہ دیا تھا۔

ابن اسحٰق نے ابی کرب کو یمن کے ملوک تبابعہ میں سب سے زیادہ نیک خصلت بتاتے ہوئے اس کے انہی واقعات اور اہلِ مدینہ کے ساتھ اس کے اچھے سلوک کا ذکر کیا ہے۔

ابن ہشام نے عمرو بن طلحہ یعنی عمرو بن معاویہ بن عمرو بن عامر بن مالک بن نجار اور اس کی ماں طلہ خزرجیہ کو جو عامر بن زریق کی بیٹی تھی ابی کرب کی نسل سے بتایا ہے۔

بہرکیف ابن اسحٰق سے مروی ہے کہ جب ابی کرب نے خانہ کعبہ کی عترت و باکلی بحال کرنے کے بعد مدینے کا رخ کیا تھا اور وہاں کے لوگوں کو قتل کرنے کا ارادہ کیا تھا تو احبار یہود کے دو بڑے عالموں نے جن کا تعلق بنی قریظہ سے تھا اسے ان کے قتل سے روکا تھا اور یہ کہا تھا کہ یہاں بیت الحرام سے ہجرت کرکے ایک زمانے میں جو لوگ آئیں گے اہلِ مدینہ ان کی بڑی مدد کریں گے کیونکہ ان میں وہ خدا کا آخری نبی بھی ہوگا جس پر یہ لوگ ایمان لا کر روئے زمین کی اکثر قوموں کی ہدایت و اصلاح کا سبب بنیں گے۔

## یمن پر لخنیعہ ذی شناتر کی حکومت کا ذکر

جیسا کہ بعض روایات سے ظاہر ہوتا ہے یمن پرلخنیعہ ذی شناتر نامی ایک شخص نے سترہ سال حکومت کی تھی لیکن قوم لوط کے لوگوں کی طرح لواطت کے فعل شنیع و قبیح کی عادت میں مبتلا تھا۔ وہ اپنے سے پہلے بادشاہوں کی اولاد میں سے حسین و جمیل لڑکوں کو طلب کرکے اس خلاف فطرت فعل کا مرتکب ہوتا تھا۔ آخرکار لوگوں نے اس سے تنگ آکر ذی نواس اور قبیلہ حمیر کے کچھ لوگوں سے کہا کہ وہ انہیں ایسے لعنت کے قابل حکمران سے کسی طرح نجات دلائیں۔ چنانچہ انہوں نے ایک بہت ہی حسین و جمیل لڑکی کو اس بات کے لیے تیار کیا کہ وہ اس سے مل کر پہلے اپنی خدمات اسے پیش کرے اور اس کے انکار پر ایسی آواز نکالے کہ پس پردہ چھپے ہوئے لوگ سامنے آکر اسے قتل کردیں۔

جب اسے قتل کیا گیا تو اس کا سر کاٹنے کے بعد جو مسواک اس کے منہ میں تھی اسے اس کے منہ ہی میں رہنے دیا گیا اور اس کا سر شہر کے ایک چوراہے پر لٹکا دیا گیا جو ایک مدت تک لوگوں کے لیے باعث عبرت بنا رہا۔

اس کے قتل کے بعد قبیلہ حمیر کے اکثر لوگ جن میں یمن کے لوگ بھی شامل تھے ذی نواس کی تلاش میں نکلے اور اسے تلاش کرکے اس سے کہا کہ آپ ہی نے درحقیقت اس خبیث حکمران سے ہمیں نجات دلائی ہے اور ویسے بھی اپنے بزرگوں کی طرح یمن پر قبیلہ حمیر ہی کو حکومت کا حق ہے اور آخرکار ان سب نے مل کر اسے یمن کی حکومت سنبھالنے پر مجبور کردیا۔

اس ذی نواس نے جس کا اصلی نام یوسف تھا کچھ عرصے یمن اور نجران کے علاقے پر حکومت کی۔ اس زمانے میں اہل نجران دین عیسوی پر چلتے اور اصل انجیل کے احکام پر سختی سے عمل کرتے تھے۔ ان نجرانیوں کا سربراہ عبداللہ بن ثامر نامی ایک شخص تھا۔

ابن اسحٰق نجرانیوں کے دینِ مسیحی قبول کرنے کے اسباب پر گفتگو کرتے ہوئے کہتے ہیں کہ نصرانیت قبول کرنے سے قبل اہل نجران ایک درخت کو یہ سمجھ کر پوجا کرتے تھے کہ اس میں ان کے بزرگوں کی پاک روح حلول کر گئی ہے جو خصوصاََ ان کے حلقہ خواتین میں بہت مقبول ہے اور ان کے ساتھ ان کے مرد بھی اس کی پوجا پر مجبور ہیں۔ لیکن عیسائی مذہب کے ان بزرگوں نے جو اصل انجیل مقدس کے احکام پر عمل پیرا تھے اور نجرانی عوام میں بھی بہت مقبول تھے انہیں بتایا کہ وہ اس طرح شرک کے مرتکب ہو رہے ہیں۔ اس کے علاوہ مشرکین نجران کی ایک عبادت گاہ میں اس درخت کی پرستش کے دوران میں کچھ ایسے عجیب واقعات پیش آئے کہ وہ اس درخت کی پرستش سے ڈرنے لگے، اور رفتہ رفتہ قریباََ سب کے سب نے دینِ مسیحی اختیار کرلیا۔

آخرکار اہل نجران کے کچھ دانشوروں نے جن میں نجران کے عربی علاقے کے کچھ بزرگ بھی شامل تھے، نجران پر رومیوں اور حبشہ کے نصرانیوں کے روز افزوں اثرات کے پیش نظر ایک بار پھر ذونواس سے جو اس وقت یمن و نجران کے بعض علاقوں کا وہ آخری بادشاہ تھا جس کا تعلق قبیلہ حمیر سے تھا رجوع کیا اور اس سے کہا کہ اگر رومی و حبشہ کے نصرانیوں کے نجران و یمن پر اسی طرح اثرات بڑھتے رہے تو یمن کے ساتھ سارا نجران بھی ہمیشہ کے لیے ان کے زیر انتداب بلکہ قبضے میں آجائے گا۔

ابونواس اور اس کے مشیران مملکت نے اس پر غور کرنے کے بعد یہ کہا کہ نجرانی عیسائیوں کے مذکورہ بالا سربراہ اور اس کے ساتھیوں کے ساتھ وہی سلوک کیا جو بنی اسرائیل نے اصحاب الاخدود کے ساتھ کیا تھا جس کا ذکر پہلے آچکا ہے یعنی ایک بھی خندق کھدوائی اور اس میں آگ بھروا کر اس میں ان تمام نصرانیوں کو جھونک دیا جن کی مجموعی تعداد بیس ہزار بتائی جاتی ہے۔

## یمن کے حمیری بادشاہ کا حبشہ کے علاقہ سوڈان کے خلاف خروج

جیسا کہ پہلے بیان کیا جا چکا ہے، شق و سطیح یمن کے کاہنوں نے ربیعہ بن نصر کو بتایا تھا اوراس کی پیشینگوئی کی تھی کہ یمن کا ایک شخص کسی دن گھوڑے پر سوار ہوگا اور حبشہ کے نجرانی علاقے کے نصرانیوں سے اہل یمن کو نجات دلا دے گا۔

چنانچہ ذونواس حمیری نے جب وہ یمن پر حکومت کررہا تھا تو یمن کے ان کاہنوں کی اس پیشگوئی کے بارے میں سوچ کر حبشہ کے نجرانی علاقے سوڈان پر فوج کشی کا ارادہ کیا لیکن اس سے قبل اس نے رمالوں سے رمل کے دانے پھینکوائے لیکن ان سے موافق و مخالف کوئی جواب حاصل نہ ہو سکا۔

اس کے باوجود ذونواس نے سوڈان پر فوج کشی کا مصمم ارادہ کرلیا اور اسے پورا کرنے کے لیے اپنی فوج کے ساتھ سوڈان کی طرف روانہ ہوگیا لیکن جب اس کی خیر قیصر روم اور حبشہ کے نجرانی بادشاہ کو ہوئی تو ان دونوں نے اپنے دینی بھائیوں یعنی نصرانیوں کی امداد کے لیے اپنی اپنی فوجیں روانہ کردیں جس کی خبر ذونواس کو اس وقت ہوئی جب حاکم سوڈان اور اس کی فوجوں کا مقابلہ ہوا۔

ظاہر ہے کہ مذکورہ بالا تین نصرانی اتحادیوں کے مقابلے میں ذونواس کو شکست ہوئی تو اپنی جان بچانے کے لیے اس نے اپنا گھوڑا ساحل سمندر کی طرف سرپٹ ڈال دیا اور اس کے بعد دشمن کی طرف سے تعاقب کے خیال سے گھوڑے سمیت سمندر میں اُتر گیا اور دور تک، جیسا کہ بعض روایات سے پتہ چلتا ہے، سمندر کے اندر ہی اندر چلا گیا لیکن پھر اس کا کوئی پتہ نہ چلا اور اغلب یہ ہے کہ وہ سمندر کی طوفانی لہروں سے لڑتا ہوا ہلاک ہوگیا۔

## حاکم یمن اریاط پر ابرہہ اشرم کی فوج کشی

ابن اسحٰق سے مروی ہے کہ ذونواس کی گمشدگی یا سمندر میں غرقابی کے بعد حبشہ کے بادشاہ کی طرف سے سوڈان کا گورنر ابرہہ کو اور یمن کا گورنر اریاط کو بنایا گیا لیکن کچھ عرصہ بعد دونوں میں کسی بات پر سخت اختلاف ہوا جس کے نتیجے میں ابرہہ یمن پر اپنی فوج لے کر چڑھ آیا۔

سوڈان اور یمن کے درمیانی علاقے میں پہنچ کر ابرہہ نے جو ایک کوتاہ قامت اور کریہ المنظر شخص تھا اریاط جو انتہائی قد آور اور خوب صورت شخص تھا کو مقابلے کی دعوت دی لیکن جب دونوں ایک دوسرے کے مقابل آئے تو پہلے ابرہہ پر اریاط نے انتہائی قوت سے تلوار ماری لیکن وہ اپنے محافظ کے پیچھے ہوگیا اور اریاط کی تلوار سے ابرہہ کے حاجب کے سر اور اس کی ناک سمیت اس کے چہرے کے ٹکڑے اڑ گئے۔

ابھی اریاط سنبھل کر ابرہہ پر دوسرا حملہ کرنا چاہتا تھا کہ ابرہہ کے دوسرے محافظ نے جو اس کے پیچھے تھا اچانک اریاط پر حملہ کرکے اسے قتل کردیا۔ اسی روز سے ابرہہ کو ابرہہ اشرم یعنی بے شرم کہا جانے لگا۔

یمن پر ابرہہ کے حملے اور اریاط کے قتل کی خبر جب حبشہ کے بادشاہ کو ملی تو وہ برہم ہوا اور اس نے ابرہہ سے اس کی جواب طلبی کی۔

حبشہ کے بادشاہ کا خط اس کا پیغام رساں ابرہہ کے پاس لایا تھا۔ ابرہہ نے اس خوف سے کہ حبشہ کا بادشاہ کہیں اسے سوڈان کی گورنری سے معزول نہ کر دے یا کہیں قتل ہی نہ کرا دے اس خط کے جواب میں حبشہ کے بادشاہ کو لکھا کہ اریاط اور میں دونوں آپ کے فرماں بردار خادم تھے لیکن اریاط نے خواہ مخواہ مجھ سے جھگڑا مول لیا، بلکہ جیسا کہ مجھے خبر ملی تھی، وہ سوڈان پر فوج کشی کا ارادہ کر رہا تھا۔ لہٰذا میں اس کی پیش قدمی روکنے کے لیے یمن کی طرف بڑھ رہا تھا کہ وہ راستے ہی میں مجھ پر حملہ آور ہوگیا اور میرے ہاتھوں مارا گیا۔

اس کے بعد ابرہہ نے لکھا: ”میں ابھی تک آپ کا فرمانبردار خادم ہوں“ اور اس کے ساتھ ہی اس نے ایک جراب میں یمن کی مٹی بھر کر حبشہ کے بادشاہ کی خدمت میں بھیجی اور لکھا: ”یمن اور سوڈان دونوں کی مٹی آپ کی اب تک خاک پا ہے اور میں آپ کا قدیم خادم“ حبشہ کے بادشاہ نے ابرہہ کے اس جواب سے خوش ہوکر اسے معاف کردیا اور اسے حکم دیا کہ دوسرا حکم ملنے تک تم یمن میں ٹھہرو۔ چنانچہ ابرہہ کچھ دن تک وہیں مقیم رہا۔

## ابرہہ کا خانہ کعبہ کو مسمار کرنے ہاتھی لے کر مکے آنا اور اس کا بحکم الہٰی فوراً بے موت مارا جانا جیسا کہ اللہ تعالیٰ نے قرآن مجید کی درج ذیل آیات میں فرمایا ہے

”کیا تم نے نہیں دیکھا کہ تمہارے پروردگار نے ہاتھی والوں کے ساتھ کیا کیا؟ کیا ان کا واؤ غلط نہیں گیا؟ اور ان پر جھلڑ کے جھلڑ جانور بھیجے، جو ان پر کھنگر کی پتھریاں پھینکتے تھے۔ تو ان کو ایسا کردیا جیسا کھایا ہوا بھس“۔ (۱۰۵: ۱- ۵)

کہا جاتا ہے کہ جس شخص نے دنیا میں سب سے پہلے ہاتھی کو قابو کیا اور سدھا کر فرمانبردار بنایا وہ فریدوں بن اثفیان تھا اور اسی نے ضحاک کو قتل کیا تھا۔

یہ روایت طبری کی ہے اور اس نے یہ بھی بیان کیا ہے کہ وہ شخص جس نے گھوڑے پر پہلی بار زین کسوائی وہ بھی فریدون بن اثفیان ہی تھا لیکن جس شخص نے گھوڑوں کو سواری کے لیے مطیع بنایا اور ان پر سوار ہوا وہ دنیا کا تیسرا بادشاہ طہمورث تھا لیکن یہ بھی کہا جاتا ہے کہ عرب میں جس شخص نے پہلی بار گھوڑے کی سواری کی وہ اسماعیل بن ابراہیمؑ تھے اور انہی نے دنیا میں پہلی بار گھوڑے کو سواری کے لیے مطیع بنایا۔ واللہ اعلم

کہا جاتا ہے کہ ہاتھی جسمانی طور پر عظیم الجثہ ہونے کی وجہ سے سواری کے اونٹ سے بالکل مختلف ہوتا ہے۔ اسے ہندوستان میں لڑائیوں کے موقع پر استعمال کیا جاتا تھا۔ اسی لیے دوسرے ملکوں میں بھی اسے شکار کے علاوہ اسی مصرف میں لایا جانے لگا۔

پھر ابرہہ نے الفلیس کے نام سے صنعاء میں ایک کنیسہ (گرجا) بنوایا جس کی اس زمانے میں دنیا کے حصے میں کوئی مثال نہیں تھی۔
وہ کنیسہ تعمیر کرانے کے بعد اس نے شاہ حبشہ نجاشی کو لکھا کہ میں نے آپ کے لیے یہاں (یعنی یمن میں) ایک ایسا کنیسہ تعمیر کرایا ہے جس کی روئے زمین پر کوئی مثال نہیں مل سکتی کیونکہ اس سے قبل کسی بادشاہ نے بھی ایسا کنیسہ اپنے ملک میں تعمیر نہ کرایا ہوگا اور یہ میں نے اس لیے کیا ہے کہ سارے اہل عرب مکے میں خانہ کعبہ کی بجائے حج کے لیے یہاں آنے لگیں۔

سہیلی کہتے ہیں کہ ابرہہ نے اہل یمن کو ذلیل کرنے کے لیے اس پلید کنیسہ کی تعمیر کے لیے بیگار پر لگا دیا اور یہ بھی حکم جاری کردیا کہ اگر کوئی شخص طلوع آفتاب سے قبل وہاں عبادت کے لیے نہ آیا تو اس کے ہاتھ کاٹ دیئے جائیں گے۔

اس نے قصر بلقیس سے نہ صرف سنگِ رخام اور دوسرے پتھر بلکہ تمام دوسری قیمتی اشیاء اور سونا چاندی لا کر اس کنیسہ کے تہ خانوں میں بھروا دئیے۔ اس نے اس کنیسہ میں ہاتھی دانت کے انتہائی بلند منبر بھی بنوائے لیکن اس کی ہلاکت کے بعد وہ کنیسہ ایسا ویران ہوا کہ یمن تو کیا حبشہ کے کسی شخص نے بھی وہاں آکر قدم نہیں رکھا۔ کیونکہ لوگوں میں مشہور ہوگیا کہ اس میں جنات رہنے لگے ہیں۔

عباسی خلیفہ سفاح نے اس کنیسہ کو منہدم کرا دیا تھا لیکن اس کے آثار کھنڈرات کی شکل میں اب بھی دیکھے جاسکتے ہیں۔

جب شاہ حبشہ نجاشی کے نام ابرہہ کے اس خط کی خبر عربوں خصوصاََ کنانہ کے قرب و جوار کے لوگوں کو ہوئی تو وہاں کا ایک شخص جیسا کہ قرآن مجید میں ان کی سخت بت پرستی کا ذکر آیا ہے سخت برہم ہوا کیونکہ حج کے زمانے میں اہل عرب خصوصاََ وہاں کے لوگ کثرت سے حج و زیارت کعبہ کے لیے مکے میں جمع ہو جاتے تھے جہاں کعبہ میں ہر قبیلے کی پوجا کے لیے الگ الگ بت رکھے گئے تھے۔

بہرکیف جب ابرہہ انہدام کعبہ کے قصد سے یمن سے مکے کی طرف روانہ ہوا تو غمس و طائف تک ذونفر و رغال کے سوا اسے عرب کے کسی قبیلے نے نہیں روکا کیونکہ انہوں نے کعبہ کی طرح کے اپنے اپنے بت خانے تعمیر کرکے ان میں پوجا کے لیے اپنے پسندیدہ بت رکھ لیے تھے۔
ذونضر و رغال کو قتل کرنے کا ابرہہ نے جب حکم دیا تو انہوں نے کہا کہ ہمیں قتل نہ کرائیے کیونکہ ہمارے آپ کے ساتھ چلنے سے عرب کے دوسرے لوگوں پر آپ کا رعب پڑے گا اور وہ مزاحمت سے باز رہیں گے۔ چنانچہ ابرہہ نے ان دونوں کو قیدی بنا کر اپنے ساتھ لے لیا۔

جب ابرہہ مکے پہنچا تو وہاں حج کعبہ کے لیے عربی قبائل کے لوگ کثرت سے آئے ہوئے تھے اور ان کے کھانے پینے کا بندوبست کعبہ کے متولی جناب عبدالمطلب نے حسبِ سابق کر رکھا تھا۔ ان لوگوں نے جناب عبدالمطلب سے عرض کیا کہ وہ اجازت دیں تو وہ ابرہہ سے جنگ کے لیے تیار ہیں لیکن انہوں نے کہا کہ کعبہ جس کا گھر ہے وہی اس کی حفاظت بھی کرے گا۔ کہا جاتا ہے کہ جناب عبدالمطلب نے خانہ کعبہ کی ایک دیوار سے لپٹ کر اور رو رو کر اس کی حفاظت کے لیے خدا سے دعا کی تھی اور یہ بھی کہا جاتا ہے کہ جب خدا کے حکم سے ابرہہ کی ہلاکت کے بعد وہ بلا ٹل گئی تو انہوں نے اسی طرح کعبے کی دیوار سے لپٹ کر اور خوشی کے آنسو بہاتے ہوئے خدا کا شکر ادا کیا تھا۔

یہ بھی کہا جاتا ہے کہ جب ابرہہ مکے پہنچا تو اس نے وہاں کے لوگوں سے قریش کے قبیلے اور بنی ہاشم کے اس سردار کا نام پوچھا جو وہاں حج کے لیے جمع ہونے والے عربوں کی میزبانی کے فرائض ادا کیا کرتا تھا تو سب نے یک زبان ہوکر جناب عبدالمطلب کا نام لیا جو پہلے ہی اس شرط پر کہ وہ کعبے کو مسمار کرنے سے باز آجائے اپنے پاس سے اور کچھ دوسرے عربی قبائل کے لوگوں سے جمع کرکے دوسو اونٹ اسے پیش کرچکے تھے۔

بہرحال ابرہہ نے جناب عبدالمطلب کی بڑی تعظیم و تکریم کی بلکہ انہیں بلا کر اس طرح جیسے شاہ حبشہ اپنے پادریوں کو اپنی مسند بٹھایا کرتا تھا اپنے برابر بٹھایا، لیکن انہوں نے جب خانہ کعبہ کے انہدام کی اجازت دینے سے انکار کیا تو اس نے ان کے پیش کردہ دوسو اونٹ واپس کر دیئے اور بیت اللہ کو مسمار کرنے پر تل گیا۔

ابن اسحٰق بیان کرتے ہیں کہ اللہ تعالیٰ نے اپنے فضل و کرم اور اپنی قدرت سے ابرہہ اور اس کی فوج کثیر اور اس کے دل کے دل ہاتھیوں کو ہلاک کرکے نہ صرف اپنے گھر موسومہ بیت اللہ کو انہدام سے بچا لیا بلکہ عربوں پر یہ انتہائی احسان بھی کیا کہ انہیں میں سے ان کی ہدایت کے لیے اپنا آخری نبیﷺ مبعوث فرمایا جس نے روم و حبشہ والوں کے دین باطل نصرانیت کے فخر و افتخار کو عرب میں ہمیشہ کے لیے ختم کردیا کیونکہ وہ شرک و باطل پرستی میں کفار قریش سے بھی کہیں زیادہ بڑھے ہوئے تھے۔

ابرہہ کی ہلاکت اور اللہ تعالیٰ کی قدرت سے بیت اللہ کی حفاظت کے بارے میں عرب شعراء نے کثرت سے بڑے فصیح و بلیغ اشعار کہے ہیں جنہیں ابن جریر اور دوسرے متعدد عرب مؤرخین نے اپنی کتابوں میں درج کیا ہے یقیناً لائق مطالعہ ہیں۔

## یمن پر اہل فارس کے حملے

ابن اسحٰق رحمتہ اللہ علیہ فرماتے ہیں کہ یمن پر ابرہہ کے تسلط سے قبل جیسا کہ ربیعہ بن نصر کے کاہنوں نے پیشگوئی کی تھی حبشہ کی طرف سے اس پر کئی بار حملے ہوچکے تھے لیکن ابرہہ کی مکے میں ہلاکت کے بعد یمن پر پہلے فارس کے کئی بادشاہوں نے فوج کشی کی۔ پھر کسریٰ نوشیرواں کے حکم سے اس پر اس کے بیٹے مرزبان نے حملہ کیا اور مرزبان کے فوت ہونے کے بعد کسریٰ نے اپنے دوسرے بیٹے تینجان کو اس پر فوج کشی کا حکم دیا اور اس نے یمن کی قلیل فوج کو شکست دے کر اس پر قبضہ کرلیا اور کچھ عرصے نوشیرواں کی طرف سے وہاں کا حاکم بھی رہا۔ لیکن نوشیرواں نے اسے معزول کرکے اس کی جگہ باذان کو وہاں کا حاکم مقرر کیا اور اسی کے زمانے میں عرب میں رسول اللہﷺ کی بعثت ہوئی۔

ابن اسحٰق ہی سے مروی ہے کہ آنحضرتﷺ نے کسریٰ کو جو خط بھیجا تھا اس میں باذان کے ذریعہ یہ پیغام بھی بھیجا تھا کہ اللہ تعالیٰ نے آپ سے وعدہ فرمایا ہے کہ کسریٰ نوشیرواں فلاں دن فلاں جگہ قتل کردیا جائے گا اور وہ خط پڑھ کر نوشیرواں نے کہا تھا کہ:
”اگر وہ (یعنی آنحضرتﷺ) نبی ہیں تو میں جیسا کہ انہوں نے لکھا ہے یقیناََ اسی دن اور اسی جگہ قتل کردیا جاؤں گا“۔

ابن ہشام کے بقول نوشیرواں کو اس کے بیٹے شیرویہ نے قتل کیا تھا لیکن بعض دوسرے راویوں کے خیال میں اس کے سارے بیٹے اس کے قتل پر مائل تھے اور انہوں نے باہم مل کر اسے قتل کیا تھا۔

فارس کے جس بادشاہ کو قتل کیا گیا اس کسریٰ کا نام پرویز بن ہرمز بن انوشروان تھا جسے نوشیرواں بھی کہا جاتا تھا اور جیسا کہ قرآن مجید میں ذکر ہے **(الم غُلِبَتِ الرُّوْمِ فِیْ اَدْنَى الْأَرْضِ)** اس نے روم کے کچھ علاقوں پر غلبہ حاصل کیا تھا لیکن اپنے انتہائی عدل و انصاف کے بعد وہ ظلم و ستم پر اتر آیا تھا اور اس لیے اپنے ہی بیٹوں کے ہاتھوں قتل ہوگیا جس کا ذکر ہم ان شاءاللہ آگے چل کر حسب موقع تفصیل سے کریں گے۔

سہیلی کہتے ہیں کہ نوشیرواں کو ہجرت کے نویں سال ماہ جمادی الاوّل کے پہلے عشرے کی چوتھی شب کو قتل کیا گیا تھا اور یہ واقعہ اس کے بعد پیش آیا تھا جب اس نے رسول اللہﷺ کا وہ نامہ مبارک جس میں آپﷺ نے اسے قبول اسلام کی دعوت دی تھی پڑھ کر پھاڑ دیا تھا۔ واللہ اعلم

کہا جاتا ہے کہ نوشیرواں کے بعد اس کا بیٹا شیرویہ بھی کم و بیش چھ مہینے ہی حکومت کر سکا۔ البتہ یمن کے حاکم باذان نے نوشیرواں کے قتل خبر سنتے ہی اسلام قبول کرلیا تھا اور اس نے بہت سے گھوڑوں کے علاوہ اپنے سفیر کے ہاتھ آنحضرتﷺ کی خدمت میں بطور ہدیہ بہت سا زر نقد بھی بھیجا تھا۔

## ملوک الطّوائف کا ذکر

ملوک الطّوائف میں جس شخص کا نام سب سے پہلے لیا جاتا ہے وہ حضر کا حاکم ساطرون تھا اور سکندر مقدونی کے ہاتھوں ایران کے دارا کے قتل کے بعد جب ایران میں انتشار سے فائدہ اٹھا کر ساطرون ہی ایران کے سیاہ و سفید کا مالک بن بیٹھا تھا اور اس نے سارے ملک کو برباد کرکے وہاں کے خزانوں پر ناجائز قبضہ کرلیا تھا جس کے بعد ایران کی گھوڑ سوار فوج بھی تتر بتر ہوگئی تھی۔
یہ دیکھ کر اطراف کے تمام حکمرانوں نے اپنی اپنی حفاظت کے لیے خصوصی انتظامات کر لیے تھے۔

بہرحال اس کے فوت ہونے کے بعد ایران کی اقتصادی حالت کسی قدر اس وقت سنبھلی جب ایران میں اردشیر کی حکومت قائم ہوئی لیکن اس سے قبل ساطرون کی اولاد نے قریباََ پانچ سو سال تک ایران کو خوب لوٹا کھسوٹا اور وہاں کے عوام کو تباہ کرنے میں کوئی کسر نہیں چھوڑی تھی۔

اردشیر ساسانی تھا اور اس کو اردشیر بن بابک بن بہمن بن اسفندیار بن پشتاسب بن لہراسپ کے نام سے پکارا جاتا تھا۔ اردشیر بن بابک ساسانی نے اپنے ملک کی حالت حسب سابق کرنے اور گھوڑ سوار فوج ازسرنو مرتب کرنے کے بعد طائف الملوکی کا بالکل خاتمہ کرکے اطراف کے ممالک کے ساتھ اپنے تعلقات ازسرنو بحال کیے۔

اردشیر کی موت کے بعد جیسا کہ اکثر بیان کیا جاتا ہے اس کے بیٹے سابور نے ان ملوک الطّوائف کے آخری مستحکم قلعے کا جو حضر میں تھا محاصرہ کیا اور اسے بھی فتح کرلیا۔ واللہ اعلم
