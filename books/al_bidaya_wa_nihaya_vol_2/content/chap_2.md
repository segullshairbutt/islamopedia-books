# باب ۲

## داؤد و سلیمان علیہما السلام کے بعد اور زکریا و یحییٰ علیہما السلام سے قبل بنی اسرائیل کی ایک جماعت انبیاء علیہم السلام کا ذکر جن کے ادوار ِنبوت نامعلوم ہیں

محمد بن اسحٰق بیان کرتے ہیں کہ داؤد وسلیمان علیہما السلام کے بعد اور ذکر یا و یحییٰ علیہما السلام سے قبل بنی اسرائیل کی جماعت انبیاء میں سے پہلے نبی کا نام شعیا بن امصیا تھا اور ان کا شمار بنی اسرائیل کے اُن انبیاء میں ہوتا ہے جنہوں نے اپنے بعد علی الترتیب عیسٰی علیہ السلام اور محمدﷺ کی نبوت کی بشارت دی تھی۔

شعیا بن امصیا کے زمانے میں بنی اسرائیل کا بادشاہ خرقیا تھا جو اپنے زمانے کے نبی شعیا کی مذہبی اوامر و نواہی کے جملہ معاملات میں اطاعت کیا کرتا اور اپنی قوم کو ان کی پابندی کا حکم دیا کرتا تھا اور اسی وجہ سے تمام بنی اسرائیل اسے عزت و احترام کی نگاہ سے دیکھتے تھے اور وہ ان میں بہت مقبول تھا۔

کچھ عرصہ بعد حرقیا کے ٹخنے  میں قرحہ پیدا ہوا اور وہ شدید مرض میں مبتلا ہوگیا۔ اسی زمانے میں بابل کے بادشاہ سخاریب نے بیت المقدس پر حملے کا ارادہ کیا اور محمد ابن اسحٰق کے بقول اس نے چھ لاکھ فوجیوں کے ساتھ بنی اسرائیل پر چڑھائی کر دی اور بیت المقدس میں اتنی لوٹ مار کی کہ بنی اسرائیل چیخ پڑے۔

حرقیانےشعیا بن امصیا علیہ السلام سے اس کے تدراک کے بارے میں پوچھا تو انہوں نے جواب دیا کہ انہیں اس بارے میں وحی کے ذریعہ اللہ تعالیٰ عزوجل کی طرف سے کوئی حکم نہیں ملا، اس لیے وہ اس کے بارے میں فی الوقت کچھ نہیں کہہ سکتے لیکن عین ممکن ہے کہ بعد میں کوئی حکم آجائے۔ البتہ کچھ ہی دن بعد انہیں اللہ تعالیٰ کی طرف سے حکم ملا کہ وہ شعیا سے کہیں کہ اپنے بعد کسی کو حسبِ منشا اپنا جانشین بنادے۔

 جب حرقیا کے خیال میں اس کی موت کا وقت قریب آیا تو اس نے قبلہ رو ہوکر تسبیح و تہلیل شروع کردی اور صدق دل سے اللہ تعالیٰ کے حضور دُعا کی جس کے نتیجے میں اللہ تعالیٰ نے اپنے نبی شعیا کے ذریعہ سے اطلاع دی کہ اس کی دعا قبول ہوئی اور اسے حکم دیا کہ وہ اپنے ٹخنے پر جس میں قرحہ کی وجہ سے (لا علاج) زخم ہوگیا ہے انجیر کا عرق لگائے۔

جب اس نے اللہ تعالیٰ کے اس حکم کی تعمیل کی تو اسے بحکم خداوندی شفائے کامل حاصل ہوگئی اور دوسری طرف سخاریب کی فوج کے سارے سپاہی اس کے اور اس کے پانچ ساتھیوں کے سوا بحکم خداوندی ہلاک ہوگئے۔ سخاریب اور اس کے پانچوں ساتھیوں کو جن میں بختِ نصر بھی شامل تھا گرفتار کرکے شہر بہ شہر پابہ زنجیر پھرایا گیا اور خوراک میں انہیں ستر روز تک فی کس دو مٹھی جو دیئے گئے جس کے بعد انہیں قید میں ڈال دیا گیا۔

ابن اسحٰق مزید بیان کرتے ہیں کہ جب بنی اسرائیل کے بادشاہ حرقیا کو اللہ تعالیٰ کے نبی شعیا علیہ السلام نے مشورہ دیا کہ وہ سخاریب اور اس کے ساتھیوں کو رہا کرکے ان کے ملک بھیج دے تا کہ وہ اپنی قوم کے لیے عبرت کا سبب بنیں چنانچہ حرقیا نے انہیں قید سے رہا کرکے ان کے ملک جانے کی اجازت دے دی۔

سخاریب نے بابل پہنچ کر اپنی قوم کے لوگوں کو جن میں جادوگر اور کا ہن بھی شامل تھے جمع کرکے انہیں اپنے مصائب کا حال سنایا تو ان میں جو نجومی تھے وہ بولے کہ انہوں نے اسے پہلے ہی خبر دار کردیا تھا کہ بنی اسرائیل پر کوئی کتنا ہی شہ زور ہو فتح نہیں پاسکتا کیونکہ انہیں ان کے انبیاء اور ان کے رب کی امداد حاصل ہے جن پر کوئی غالب نہیں آسکتا۔ کاہنوں اور نجومیوں سے یہ سن کرسخاریب خوف سے لرزہ براندام ہوکر رہ گیا اوراس سات سال بعد ہی وہ مرگیا لیکن اس دوران میں خود بنی اسرائیل میں تفرقے پڑگئے جس کی وجہ سے ان کے دشمن پھرسراٹھانے لگے جس پر جناب شعیا علیہ السلام نے بحکم الہٰی اپنی قوم کے لوگوں کو جمع اور انہیں وعظ و نصیحت کرنے لگے۔ لیکن جونہی وہ اپنا خطبہ ختم کرکے منبر سے اترے انہی کی قوم کے لوگ انہیں قتل کرنے کے ارادے سے ان کی طرف دوڑے لیکن وہ ان سے بچ کر ایک طرف بھاگ نکلے اور راستے میں ایک درخت کو حکم دیا کہ وہ اپنے تنے میں شگاف پیدا کرکے ان کی حفاظت کا ذریعہ بن جائے۔ ان کے اس حکم پر وہ درخت تنے کے حصے میں دو برابر ٹکڑوں میں تقسیم ہوگیا اور وہ اس میں سما گئے تو وہ شگاف خود بخود بند ہو گیا لیکن اتفاقاََ ان کے پیراہن کے دامن کا ایک ٹکڑا باہر رہ گیا جس سے ان کے تعاقب میں آنے والوں کو ان کی جائے پناہ کا پتا چل گیا۔ تاہم وہ سوچنے لگے کہ انہیں درخت سے باہر کیونکر نکالا جائے۔ ان کی یہ مشکل شیطان مردود نے حل کردی اور انہیں بتایا کہ اس درخت کے تنے کو درمیان سے چیردیا جائے۔ شیطان لعین کے اس مشورے پر ان کے دشمنوں نے جب اس درخت کے تنے کو درمیان سے چیرا تو بہ قضائے الہٰی شعیا علیہ السلام بھی دو ٹکڑوں میں تقسیم ہوگئے۔
**إِنَّا لِلَّهِ وَإِنَّا إِلَيْهِ رَاجِعُونَ**

## قصہ ارمیا بن حلقیا (علیہ السلام)

ارمیا بن حلقیا علیہ السلام بھی بنی اسرائیل کے انہی انبیاء میں شامل ہیں جن کا ذکر زیرنظر باب کی افتتاحی سطور میں کیا گیا ہے۔ وہ لاوی بن یعقوب علیہ السلام کی اولاد میں سے تھے۔
کہا گیا ہے کہ خضر علیہ السلام درحقیقت وہی تھے لیکن یہ بڑی عجیب و غریب روایت ہے جو صحیح نہیں ہے۔

بعض کتابوں میں لکھا ہے کہ جب انہیں یحییٰ بن ذکریا کے خلاف فتنہ سازی کی خبر ملی تو وہ بھاگ کر دمشق کی طرف چلے گئے تھے جہاں وہ کچھ دن ٹھہرے اور پھر پانی میں اُتر کر غائب ہوگئے۔

ابوبکر بن ابی الدنیا کہتے ہیں کہ ان سے علی بن ابی مریم نے احمد بن حباب اور عبدالرحمٰن کے حوالے سے بیان کیا کہ ارمیا علیہ السلام وہی تھے جن کے بارے میں بتایا جاتا ہے کہ انہوں نے اللہ تعالیٰ سے عرض کیا تھا کہ:
”اے میرے پروردگار! میں تیرے بندوں کے بارے میں چاہتا ہوں کہ وہ تیرے محبوب بندے بن جائیں، ان میں سے اکثر یہی کہتے ہیں کہ وہ تیرا ذکر ذکر خلائق چھوڑ کر اسی طرح کریں جس طرح میں تیرا ذکر کرتا ہوں، یہ ان لوگوں میں سے ہیں جنہیں موت پر کوئی اعتراض نہیں ہے اور جو دائمی بقاء کے لیے فنا ہوجانے پر ہمہ وقت تیار رہتے ہیں۔ انہیں اگر دنیا کا عیش حاصل ہو تو اس پر قناعت کرتے ہیں اور اگر وہ ان سے چھن جائے تب بھی خوش رہتے ہیں۔ اے میرے رب! ان لوگوں کو میری محبت دے اور انہیں ان کی خواہش سے زیادہ عطا فرما“۔

## بیت المقدس کی تباہی کا ذکر

اللہ تعالیٰ نے قرآن شریف میں ارشاد فرمایا:
”اور ہم نے موسیٰ علیہ السلام کو کتاب عنایت کی تھی اور اس کو بنی اسرائیل کے لیے رہنا مقرر کیا تھا کہ میرے سوا کسی کو کارساز نہ ٹھہرانا۔ اے ان لوگوں کی اولاد جن کو ہم نے نوح علیہ السلام کے ساتھ (کشتی میں) سوار کیا تھا۔ بے شک نوح علیہ السلام ہمارے شکرگزار بندے تھے۔ اور ہم نے کتاب میں بنی اسرائیل سے کہہ دیا تھا کہ تم زمین میں دو دفعہ فساد مچاؤ گے اور بڑی سرکشی کرو گے پس جب پہلے (وعدے) کا وقت آیا تو ہم نے اپنے سخت لڑائی لڑنے والے بندے تم پر مسلط کر دیئے اور وہ شہروں کے اندر پھیل گئے اور وہ وعدہ پورا ہوکر رہا۔ پھر ہم نے دوسری بار تم کو ان پر غلبہ دیا اور مال اور بیٹوں سے تمہاری مدد کی اور تم کو جماعت ِکثیر بنا دیا۔ اگر تم نیکو کاری کرو گے تو اپنی جانوں کے لیے کرو گے۔ اور اگر اعمال بد کرد گے تو (ان کا) وبال بھی تمہاری ہی جانوں پر ہوگا۔ پھر جب دوسرے (وعدے) کا وقت آیا تو ہم نے پھر اپنے بندے بھیجے تاکہ تمہارے چہروں کو بگاڑ دیں اور جس طرح پہلی دفعہ مسجد (بیت المقدس) میں اسے تباہ کر دیں، امید ہے تمہارا پروردگار تم پر رحم کرے۔ اور اگر تم پھر وہی (حرکتیں) کروگے تو ہم بھی وہی (پہلا سا سلوک) کریں گے اور ہم نے جہنم کو کافروں کے لیے قید خانہ بنا رکھا ہے“۔ (۱۵: ۲- ۸)

وہب بن منبہ بیان کرتے ہیں کہ جب بنی اسرائیل میں معاصی کی کثرت ہونے لگی تو انبیاء بنی اسرائیل میں سے ایک نبی کو جنہیں ارمیاؑ کے نام سے پکارا جاتا تھا اللہ تعالیٰ نے وحی کے ذریعہ حکم دیا کہ وہ ظہر اور عصر کے درمیان اپنی قوم کو جمع کرکے ان سے کہیں کہ ان کے دل تو ہیں لیکن وہ احساس سے خالی ہیں، ان کی آنکھیں ہیں لیکن وہ دیکھ نہیں سکتے۔ ان کے دو کان بھی ہیں لیکن وہ سننے سے قاصر ہیں، وہ بھول گئے کہ ہم نے ان کے اسلاف کو عزت بخشی تھی لیکن وہ اب اپنے اسلاف کی روش چھوڑ کر پھر معاصی پر اتر آئے ہیں، ان کے کاہنوں نے انہیں دوبارہ شرک پر مائل کردیا ہے تو ہم بھی اپنے جلال کی قسم کھا کر کہتے ہیں کہ اب ہم ان کی حرکات کے مطابق ان سے سلوک کریں گے، ہم ان کے اوپر ایک جابر حاکم کو مسلط کردیں گے جو باہر سے آئے گا جس کے ساتھ بادلوں کی طرح فوج اُمڈ کر آئے گی، اس کے گھوڑے اور دوسرے سواری کے جانور موج درموج ہوں گے۔ اس کے سوار پھریرے اڑاتے آئیں گے اور چشم زدن میں تمہاری عمارتوں کو منہدم کردیں گے، وہ تمہاری بستیوں کو ویرانوں اور خرابوں میں تبدیل کردیں گے۔ اس کے بعد تمہاری ساری شان و شوکت خاک میں مل جائے گی، تمہاری عورتیں خوشبوؤں کی جگہ اپنے چہروں پر مٹی ملا کریں گی، ہمارے حکم سے آسمان تمہارے لیے لوہے کا بن جائے گا، تمہاری کھیتی باڑی کی زمینیں سنگلاخ بن جائیں گی، تمہارے لیے نہ آسمان سے ایک قطرہ بارش ہوگی نہ تمہاری زراعتی زمینوں سے غلے کا ایک دانہ اُگے گا نہ سبزی اُگے گی۔ البتہ جانوروں کے لیے ہم اپنی رحمت سے زمین کی دراڑوں میں سے گھاس اُگا دیا کریں گے۔ ہم اس وقت تمہاری طرف سے قطعاً اپنا رخ پھیر لیں گے اورتمہاری فریاد پر بالکل توجہ نہیں دیں گے۔

اس روایت کو ابن عساکر نے انہیں الفاظ میں بیان کیا ہے۔
”اسحٰق بن بشر کہتے ہیں کہ انہیں ادریس نے وہب بن منبہ کے حوالے سے بتایا کہ ارمیا علیہ السلام کی بعثت سے قبل بنی اسرائیل نہ صرف طرح طرح کی بداعمالیوں اور معاصی میں مبتلا ہو گئے تھے بلکہ قتل انبیاء کے بھی مرتکب ہوئے تھے اور یہی ان کے زوال کا باعث ہوا تھا لیکن ارمیا علیہ السلام کے ذریعہ انہیں اپنے عذاب و انتقام سے ڈرانے کے باوجود جب بنی اسرائیل اپنی حرکات قبیح سے باز نہ آئے تو جیسا کہ پہلے بیان کیا جاچکا ہے، یہ ان پر عذاب الہٰی کی نشاندہی ہی تھی کہ بختِ نصر کو بیت المقدس فتح کرنے کی سوجھی اور اس نے سخاریب کو جو اس وقت بابل کا بادشاہ تھا بنی اسرائیل پر فوج کشی کا مشورہ دیا اور خود بھی اس کے ساتھ بنی اسرائیل پر چڑھ دوڑا اور انہیں طرح طرح سے ذلیل و خوار کیا۔ تاہم جب حرقیا یعنی بنی اسرائیل کے بادشاہ نے ارمیاؑ سے مدد چاہی تو اللہ تعالیٰ کے سامنے ان کی دُعا و التجا کی وجہ سے جیسا کہ پہلے بیان کیا جا چکا ہے، ان کے شر سے سخاریب و بختِ نصر کی بلا ٹال دی تھی لیکن وہ پھر اپنی انہی قبیح حرکات میں پڑگئے تو اللہ تعالیٰ نے انہیں ارمیا علیہ السلام پر وحی بھیج کر آخری بار متنبہ کیا اور اپنی قدرت کاملہ، جلال و جبروت اور قہاری کے حوالے سے انہیں ڈرایا لیکن وہ اتنے ڈھیٹ تھے کہ اپنی ضد پر اڑے رہے اور ارمیا علیہ السلام کو کاذب ٹھہرانے لگے۔ صرف یہی نہیں بلکہ ان کے عالم، قاری اور واعظ بھی ان کی ہاں میں ہاں ملانے لگے حتٰی کہ انہوں نے ارمیاؑ کو قید میں ڈال دیا۔

چنانچہ ان تمام باتوں کے بعد ہی عذاب الہٰی ایک بار پھر بختِ نصر کی شکل میں ان پر نازل ہوا اور اس نے اب کے ایک پہلے سے زیادہ لشکر جرار کے ساتھ بیت المقدس پر حملہ کیا اور وہاں قتل و غارت کی انتہا کردی، سینکڑوں بلکہ ہزاروں لاکھوں کو جن میں جوان اور بوڑھے سبھی شامل تھے تہ تیغ کیا، پانی میں غرق کیا یا اپاہج کر دیا بنی اسرائیل کی مستورات کو سر بازار پھرا کر ذلیل کیا، ان کی تمام شان دار عمارتیں منہدم کر دیں، بیت المقدس میں گھوڑے باندھے، سور ذبح کیے اور طرح طرح کی دوسری ناگفتہ بہ قبیح حرکات اپنے اور اپنی فوج کےلیے مباح کر لیئے، اس نے نہ صرف بنی اسرائیل کے سارے قلعے بلکہ مساجد تک کو مسمار کیے بغیر نہ چھوڑا۔

 غرض اب کے بنی اسرائیل پر ایسا عذاب آیا جس کا وہ بھی تصور بھی نہ کر سکتے تھے بس یوں سمجھئے کہ اس نے بنی اسرائیل کے بچے بچے کو فنا کرکے رکھ دیا، اس نے بنی اسرائیل کے سرداروں اور بادشاہوں کے ستر ہزار جوان لڑکوں کو صرف بیت المقدس میں قتل کیا۔ وہ جب اس قتل و غارت گری سے فارغ ہوکر بابل کو لوٹا تو اس کے ساتھ ان قیدیوں کی تعداد جنہیں اس نے گرفتار کرکے غلام بنا لیا تھا حسب ذیل تھی:

 داؤد کے خاندان کے سات ہزار، یوسف بن یعقوب علیہ السلام اوران کے بھائی بنیامین کے خاندان کے گیارہ ہزار عیشی بن یعقوب علیہ السلام کے خاندان کے آٹھ ہزار، حضرت یعقوب علیہ السلام کے دو بیٹوں زبالون اور نفتالی کے خاندان کے چودہ ہزار، دان بن یعقوب علیہ السلام کے خاندان کے چودہ ہزار، یستاخرین یعقوب علیہ السلام کے خاندان کے آٹھ ہزار، ریالون بن یعقوب کے خاندان کے خصوصی نوجوان دو ہزار، روبیل اور لاوی کے خاندان کے چار ہزار اور ان کے علاوہ بنی اسرائیل کے دوسرے خاندانوں کے بارہ ہزار۔ اس کے علاوہ بخت نصر بیت المقدس سے بنی اسرائیل کا مال و زر اور دوسرا سامان جو مال غنیمت سمجھ کر بابل لے گیا تھا وہ حد و شمار سے باہر تھا۔

اسحاق بن بشر وہب بن منبہ کے حوالے سے بیان کرتے ہیں کہ جب بختِ نصر بیت المقدس میں وہ سب کچھ کر چکا جو اسے کرنا تھا تو بنی اسرائیل کے کچھ باقی ماندہ لوگوں نے اس سے کہا کہ وہ اپنے مقابل آنے والوں کو تو قتل کر چکا ہے یا غرقِ آب کر چکا لیکن اسے اس شخص کی کچھ خبر نہیں جو بنی اسرائیل کے صاحبانِ اقتدار کو ان کی بد اعمالیوں سے روکا اور خدا کے عذاب سے ڈرایا کرتے تھے تو انہوں نے اسے قید کر دیا تھا اور وہ ابھی تک قید خانے میں پڑے ہوئے ہیں۔ ان لوگوں سے یہ سن کر بختِ نصر نے ارمیا علیہ السلام کو قید سے رہائی دے کر کہا:
”یہ کیسی بُری قوم ہے جس نے اپنے نبیوں کو جھٹلایا اور قتل کیا بلکہ خود اس ذات پاک کی بھی تکذیب کی جس نے انہیں ان کی اصلاح کے لیے نبی بنا کر بھیجا تھا“۔

بقول راوی ارمیا علیہ السلام نے بختِ نصر سے کہا کہ وہ اُن سے ڈرے تھے جنہوں نے اِنہیں قید کیا تھا نہ اِس سے ڈرتے ہیں کیونکہ وہ روئے زمین پر خدا کے سوا کسی سے نہیں ڈرتے بختِ نصر کے جانے کے بعد ارمیا علیہ السلام حسب سابق ایلیا میں اپنے مکان میں رہنے لگے تھے۔ تاہم یہ روایت غریب ہے اور اس میں صرف مواعظ اور سبق آموزی شامل ہیں۔ (مؤلف)

ہمارے مذکورہ بالا راویوں کے علاوہ اکثر دوسرے مؤرخین نے بھی بختِ نصر کے فارسی النسل ہونے، اس زمانے کے شاہ ایران کی طرف سے رومی سرحدوں کے علاقے میں اس کے نائب السلطنت ہونے، فلسطین، شام، مصر، بعض رومی و مغربی علاقوں خصوصاً  دمشق پر جہاں بنی اسرائیل دوسرے علاقوں کے علاوہ کثیر تعداد میں اس کی قتل و غارت سے بچ کر رو پوش ہوگئے تھے اس کی فوج کشی اور ان تمام مقامات پر اس کی بیت المقدس کی طرح قتل و غارت گری کے واقعات کو تفصیل سے بیان کیا ہے ۔ غرض بختِ نصر بنی اسرائیل پر جہاں جہاں بھی وہ گئے تھے بلائے ناگہانی بن کر ٹوٹا تھا اور انہیں کہیں چین سے بیٹھنے کی مہلت نہیں دی تھی جس کی وجہ سے وہ ایک عرصے تک جگہ جگہ مارے پھرے تھے لیکن جہاں جہاں بھی وہ گئے تھے اس قہر الہٰی نے جو بیت المقدس میں ان کی بد اعمالیوں کی بناء پر ان پر عذاب بن کر نازل ہوا مدتوں تک کہیں ان کا پیچھا نہیں چھوڑا تھا۔

 ابن کلبی کہتے ہیں کہ جب بنی اسرائیل بیت المقدس سے نکل کر دنیا میں اِدھر اُدھر پھیلے تو ان کا ایک گروہ حجاز میں مکہ معظّمہ، مدینہ منورہ بھی آگیا تھا اور انہی میں سے کچھ لوگ وادی قریٰ میں بھی آباد ہوگئے تھے لیکن جب اس کی خبر مصر میں بختِ نصر کو ہوئی تو اس نے والی حجاز کو لکھا کر وہ ان شر و فساد کی بنیاد رکھنے والے لوگوں کو گرفتار کرکے مصر بھیج دے تاکہ وہ ان کا بالکل ہی قلع قمع کر دے لیکن جب والی حجاز نے اس سے انکار کیا تو وہ حجاز پر بھی حملہ آور ہوا تھا اور اُس کی بھی اینٹ سے اینٹ بجا دی تھی۔

ابن کلبی نے اس روایت کے آخر میں بتایا ہے کہ بختِ نصر، مصر، بلادِ مغرب، بیت المقدس اور فلسطین کے دیگر علاقوں اور اردن تک قتل و غارت گری کے بعد دانیال کے سرحدی علاقوں تک جا پہنچا تھا۔

 ظاہر ہے کہ اس روایت میں دانیال سے ابن کلبی کی مراد، جیسا کہ وہب بن منبہ نے بیان کیا ہے، دانیال اکبر کی بجائے دانیال اصغر ہے۔ واللہ اعلم

## ذکر دانیال علیہ السلام سے بعض واقعات کا ذکر

ابن ابی الدنیا کہتے ہیں کہ ان سے احمد بن عبدالاعلیٰ شیبانی نے بیان کیا اس کے ساتھ یہ بھی بیان کیا کہ اگر وہ مجھ سے یہ بات شعیب بن صفوان براہِ راست بیان نہ کرتے تو یقیناً مجھ سے میرے بعض ساتھی اجلح الکندی اور عبداللہ بن ابی الہذیل کے حوالے سے بیان کرتے کہ بختِ نصر نے اپنے مقابلے میں شیر نر کی طرح آنے والے دو انتہائی بہادر آدمیوں کو بمشکل پکڑ کر ایک کنویں میں لٹکا دیا اور اس کے بعد جب اس نے کسی نہ کسی طرح حضرت دانیال علیہ السلام پر بھی قابو پالیا تو ان آدمیوں کے اوپر اس کنویں میں انہیں بھی لٹکا دیا۔

 ظاہر ہے کہ انسانی فطرت کے مطابق حضرت دانیال علیہ السلام کو بھوک پیاس ستانے لگی، لیکن انہوں نے جہاں تک ہوسکا صبر کیا۔ ان کے اس صبر و استقامت کے پیش نظر اللہ تعالیٰ نے جناب ارمیاعلیہ السلام کو وحی کے ذریعہ حکم دیا کہ وہ حضرت دانیال علیہ السلام کو کھانا پانی پہنچا ئیں۔ جناب ارمیا علیہ السلام نے اللہ تعالیٰ کا یہ حکم سُن کر اس سے عرض کیا کہ وہ انہیں کھانا پانی کس طرح پہنچا سکتے ہیں جب کہ بختِ نصر نے اُنہیں سرزمینِ عراق بابل کے قریب دمشق میں قید کر رکھا ہے اور وہ (ارمیاعلیہ السلام) ان سے اتنی دور ارضِ مقدس میں ہیں۔

اس پر اللہ تعالیٰ نے ارمیا علیہ السلام کو حکم دیا کہ وہ جو کھانے پینے کی اشیاء ارمیاعلیہ السلام کو بھیجا کرے وہ اِنہیں اپنے طور پر دانیال علیہ السلام کو پہنچا دیا کریں اور ساتھ ہی یہ بھی فرمایا کہ ان کے اور ان اشیاء کے حمل و نقل کی ذمہ داری اللہ تعالیٰ پر ہے۔

چنانچہ اس کے بعد اللہ تعالیٰ کی طرف سے جو اشیائے خورد و نوش ارمیا علیہ السلام کو ملیں اور اللہ تعالیٰ نے ارمیا علیہ السلام اور اُن اشیاء کو اپنی قدرت سے مذکورہ بالا کنویں تک پہنچا دیا لیکن جب وہ پہلی بار اس کنویں کی من پر پہنچے تو دانیال علیہ السلام  نے ان کی آہٹ سن کر پوچھا:
”تم کون ہو؟“۔
ارمیاؑ نے جواب دیا: ”میں ارمیا علیہ السلام ہوں“۔
دانیال علیہ السلام نے دریافت کیا:
”تم یہاں تک کس طرح پہنچے اور تمہیں کس نے پہنچایا؟“۔
ارمیا علیہ السلام نے جواب دیا:
”مجھے اللہ تعالیٰ نے آپ تک پہنچایا ہے“۔
دانیال علیہ السلام بولے:
”تو پھر اس نے تم سے میرا ذکر بھی ضرور کیا ہوگا“۔
ار میا علیہ السلام نے کہا: ”جی ہاں کیا ہے“۔
ارمیا علیہ السلام سے یہ سن کر دانیال علیہ السلام بولے:
”اللہ تعالیٰ کا شکر ہے کہ وہ اپنے ذکر کرنے والوں کو فراموش نہیں فرماتا اور اللہ تعالیٰ کا شکر ہے کہ جو اس سے امید کرتا ہے تو وہ اسے مایوس نہیں کرتا اور اللہ تعالیٰ کا شکر ہے کہ جو شخص اُس پر توکل کرتا ہے وہ کسی دوسرے پر تو کل کرنے کا محتاج نہیں رہتا اور اللہ تعالی کا شکر ہے کہ وہ احسان کی جزا احسان سے دیتا ہے اور اللہ تعالیٰ کا شکر ہے کہ وہ صبر کرنے والوں کو صبر کی جزا میں نجات دیتا ہے اور اللہ تعالیٰ کا شکر ہے کہ وہ تکلیف کے بعد راحت پہنچاتا ہے اور اللہ تعالیٰ کا شکر ہے کہ جب ہم خود اپنے اعمال بد کی وجہ سے بدگمانی میں مبتلا ہو جاتے ہیں تو وہ ہمیں اس بدگمانی سے دور کرکے یقین کی منزل تک پہنچا دیتا ہے اور اللہ تعالیٰ کا شکر ہے کہ جب ہماری ہر امید منقطع ہو جاتی ہے تو وہ ہمیں از سر نو امید دلاتا ہے“۔

یونس بن بکیر محمد بن اسحٰق اور ابی خلد بن دینار کے حوالے سے بیان کرتے ہیں کہ آخرالذکر دونوں کو ابوالعالیہ نے بتایا کہ جب انہوں نے یعنی اسلامی افواج نے تستر فتح کیا تو ابوالعالیہ کے بقول ہرمزان کے گھر میں انہیں جو سامان ملا اس میں ایک تخت بھی تھا جس پر کسی شخص کی میت رکھی ہوئی تھی اور اس میت کے سرہانے ایک مصحف آسمانی بھی تھا جسے وہ حضرت عمر رضی اللہ عنہ کے پاس لے گئے تو انہوں نے کعب (بن احبار) کو بُلا کر اس کا عربی رسم الخط میں ترجمہ کرایا۔

اس روایت کے آخر میں ابوالعالیہ سے منقول ہے کہ وہ پہلے شخص تھے جس نے اس مصحف کو اس طرح پڑھا جس طرح قرآن پڑھا جاتا ہے۔ پھر جب ان سے دریافت کیا گیا کہ اس میت کا کیا ہوا جس کے سرہانے وہ مصحف رکھا ہوا پایا گیا تھا اور اس مصحف میں کیا لکھا تھا؟ تو وہ بولے کہ اس مصحف میں وہ احکام تھے جو اس زمانے کے نبی حضرت دانیال علیہ السلام پر وحی کے ذریعہ اللہ تعالیٰ نے ان کی امت کی ہدایت کے لیے نازل فرمائے تھے اور وہ میت خود حضرت دانیال علیہ السلام ہی کی تھی۔ اس میت کو دیکھنے کے بعد انہوں نے ہرمزان کے محل کے احاطے میں تیرہ قبریں اور کھودیں لیکن انہیں کھدواتے کھدواتے رات ہوگئی تاہم اس کے سوا کہ ان قبروں میں سے ان میں مدفون اشخاص کے ناموں کی سنگی لوحیں تو ملیں مگر ان کی نشان دہی کوئی نہ کرسکا البتہ اس میت کے بارے میں معلوم ہوا کہ وہ حضرت دانیال علیہ السلام کی تھی۔

جب ان سے دریافت کیا گیا کہ انہوں نے اس میت کو دیکھ کر یہ کیسے اندازہ لگایا کہ وہ حضرت دانیال علیہ السلام کی تھی جب کہ ان کے زمانے سے حضرت عیسٰی علیہ السلام کے زمانے تک پورے تین سو سال گزر چکے تھے اورآخرالذکر یعنی حضرت عیسٰی علیہ السلام کے زمانے سے آنحضرتﷺ کے زمانے تک مزید چار سو سال گزر چکے ہیں۔ تو وہ بولے کہ وہ صرف انبیاء، علیہ السلام کی میتیں ہوتی ہیں جو صدیاں گزرنے کے باوجود صحیح و سالم رہتی ہیں، نہ انہیں مٹی خراب کرسکتی ہے اور نہ ان کا گوشت درندے کھا سکتے ہیں۔

 جب ان سے پوچھا گیا کہ دانیال علیہ السلام کی میت کس حالت میں تھی تو انہوں نے بتایا کہ ان کی سر کی گدی سے کچھ بال ضرور اُڑ گئے تھے لیکن ان کے علاوہ  نہ صرف گوشت پوست سالم تھا بلکہ اس پر بال بھی پہلے کی طرح موجود تھے بہر کیف ہم نے انہیں وہیں دفن کر دیا تھا۔

آخر میں وہ بولے کہ ازمنہ قدیم کے دوسرے انبیاء اور اللہ کے صالح بندوں کا بھی اسی طرح پتہ لگایا جاسکتا ہے۔ واللہ اعلم

ابوبکر بن ابی الدنیا اپنی  کتاب (احکام القبور) میں بیان کرتے ہیں کہ ان سے ابوبلال بن حارث بن عبدالله ابن ابی برده بن ابوموسٰی اشعری رضی اللہ عنہ اور ابومحمد القاسم بن عبداللہ نے ابی اشعت الاحمری کے حوالے سے بیان کیا کہ رسول اللہﷺ نے فرمایا کہ دانیالؑ نے اللہ تعالیٰ سے دُعا کی تھی کہ انہیں اُمتِ محمدیہ کے لوگ دفن کریں۔

 جب ابوموسیٰ اشعری نے تستر فتح کیا تو انہیں آنحضرتﷺ کا وہ ارشاد یاد آیا اور یہ بھی یاد آیا کہ آپ نے فرمایا تھا کہ جو شخص دانیال علیہ السلام کی نشان دہی کرے گا وہ جنتی ہوگا۔ لہٰذا انہوں نے وہاں ان کی میت یا قبر کی تلاش شروع کردی اور انہیں وہ تابوت مل گیا جس میں ان کی میت رکھی ہوئی تھی جو بالکل صحیح و سالم تھی اور ان کے سرہانے وہ مصحف آسمانی رکھا ہوا تھا جو ان پر نازل ہوا تھا اور وہ ابوموسیٰ اشعری رضی اللہ عنہ ہی تھے جنہوں نے اسے عربی زبان میں منتقل کراکے پڑھا تھا اور پھر اسے حضرت عمر رضی اللہ عنہ کے پاس بھیجوایا تھا۔ اس روایت میں یہ بھی درج ہے کہ ابوموسٰی اشعری رضی اللہ عنہ نے دانیالؑ کی میت کو شناخت کے لیے تستر کے کچھ بوڑھے لوگوں کو طلب کیا تھا اور انہوں نے انہیں بتایا تھا کہ دانیال علیہ السلام کے زمانے کے بادشاہ نے یوں تو بےشمار لوگوں کو قتل کرایا تھا لیکن دانیال علیہ السلام کو وہ انگوٹھی دیکھ کر چھوڑ دیا تھا جو ان کے ہاتھ میں تھی جس کے نگینے پر ان کی تصویر تھی اور اس کے دونوں طرف دو شیروں کی تصویریں تھیں جو زبانیں باہر نکالے ان کے پاؤں چاٹ رہے تھے۔

جن لوگوں کو ابوموسیٰ اشعری رضی للہ عنہ نے دانیال علیہ السلام کی میت کو شناخت کے لیے طلب کیا تھا انہوں نے انہیں یہ بھی بتایا کہ ان کے بزرگوں سے یہ روایت چلی آرہی ہے کہ ایسی انگوٹھی صرف دانیال علیہ السلام ہی پہنا کرتے تھے اور اس کے نگینے پر جو نقش تھا وہ اس بات کی علامت تھی کہ اللہ تعالیٰ اپنے جن بندوں کی حفاظت کرتا ہے انہیں شیر تک نقصان نہیں پہنچا سکتے بلکہ ان کے پاؤں اپنی زبانوں سے چاٹنے پر مجبور ہوتے ہیں۔

 اسی روایت میں یہ بھی بیان کیا گیا ہے کہ دانیال علیہ السلام کی میت دفنانے سے پہلے ابوموسیٰ اشعری رضی اللہ عنہ نے ایک بہت گہری خندق کھدوائی تھی اور پھر چار چار جنگلی جانور دو مرتبہ مروا کر اس میں اس طرح دفن کیے تھے کہ ان کے مدفن انسانوں کی قبریں معلوم ہوں اور پھر ان قبروں کے درمیان حضرت دانیال علیہ السلام کو دفن کرایا تھا تا کہ ان کی میت کی پھر کبھی بے حرمتی نہ ہو۔

اس روایت کے آخر میں یہ بتایا گیا ہے کہ ابوموسیٰ اشعری رضی اللہ عنہ کو جو مال غنیمت تستر میں ملا تھا وہ انہوں نے شریعت کے مطابق خمس نکال کر اپنے فوجیوں میں حصہ رسد تقسیم کر دیا تھا لیکن حضرت دانیال علیہ السلام کی وہ انگوٹھی بطور یادگار خود پہن لی تھی۔ ابوموسیٰ اشعری کی وفات کے بعد جب وہ انگوٹھی ان کی والدہ کو دکھائی گئی تو انہوں نے بتایا کہ ان کے بیٹے اس انگوٹھی کو ہمہ وقت پہنے رہتے تھے اور بتایا کرتے تھے کہ وہ انہیں دانیال علیہ السلام کی میت تلاش کرنے کے بعد ان کی انگلی سے ملی تھی اس لیے وہ اسے ان کی یادگار کے طور پر ہمہ وقت پہنے رہتے ہیں۔

اس روایت کی اسناد ثقہ لوگوں پر مشتمل ہے اور اسے متفقہ طور پر روایت حسن تسلیم کیا گیا ہے۔ (مؤلف)

## اپنی سرزمین کے تحفظ، قومی سلامتی اور بیت المقدس کی ازسرنو تعمیر کے لیے وہاں سرداران بنی اسرائیل کا اجتماع

اللہ تعالیٰ کا ارشاد ہے:
”اس شخص کو نہیں (نہیں دیکھا) جسے ایک گاؤں میں جو اپنی چھتوں پر گرا پڑا تھا اتفاق سے گزر ہوا۔ تو اس نے کہا کہ خدا اس (کے باشندوں) کو مرنے کے بعد کیونکر زندہ کرے گا۔ تو خدا نے اس کی روح قبض کرلی (اور) سو برس تک (اس کو مردہ رکھا) پھر اس کو جلا اٹھایا اور پوچھا تم کتنا عرصہ (مرے) رہے ہو اس نے جواب دیا کہ ایک دن یا اس سے بھی کم۔ خدا نے فرمایا (نہیں) بلکہ سو برس مرے رہے ہو۔ اور اپنے کھانے پینے کی چیزوں کو دیکھو کہ اتنی مدت میں مطلق سڑی بُسی نہیں اور اپنے گدھے کو بھی دیکھو (جو مرا پڑا ہے) غرض (ان باتوں سے) یہ ہے کہ ہم تم کو لوگوں کے لیے (اپنی قدرت کی) نشانی بنائیں اور (ہاں گدھے کی) ہڈیوں کو دیکھو کہ ہم ان کو کیونکر جوڑ دیتے اور ان پر (کس طرح) گوشت پوست چڑ ھا دیتے ہیں۔ جب یہ واقعات اس کے مشاہدے میں آئے تو بول اُٹھا کہ میں یقین کرتا ہوں کہ خدا ہر چیز پرقادر ہے“۔ (۲۵۹:۳)

پہلےاس ارشاد باری تعالیٰ پر غور فرمائیے پھر بیت المقدس کی تباہی کے بعد اس کی ازسرِنو تعمیر کے سلسلے میں ہشام بن کلبی کی بیان کرده درج ذیل روایت کو بغور ملاحظہ کیجیے وہ بیان کرتے ہیں کہ بیت المقدس کی تباہی اور وہاں بنی اسرائیل کے قتل عام اور لاکھوں افراد کو قیدی بنا کر بابل لے جانے کے بعد اللہ تعالیٰ نے ارمیا علیہ السلام کو جنہیں بختِ نصر اور بابل کے بادشاہ نے قید سے رہا کردیا تھا۔ وحی کے ذریعہ حکم دیا کہ وہ بیت المقدس کو ازسرِنو تعمیر کریں تو انہوں نے وہاں پہنچ کر اسے بالکل ایک خرابے کی صورت میں پایا تو وہ سوچنے لگے کہ اس کی پہلی بار تباہی کے بعد اللہ تعالیٰ نے اِسے دوبارہ تعمیر فرما دیا تھا جس کی خبر اس نے مجھے وحی کے ذریعہ دی ہے لیکن اس نے اس کی پھر تباہی کے بعد اب مجھے یہاں آکر اس کے از سرِ نو تعمیر کرنے کا حکم دیا ہے، پہلے یہ کب تباہ ہوا ہوگا جس کے بعد اللہ تعالیٰ نے اسے کتنے عرصے بعد تعمیر فرمایا ہوگا، اور اب مجھے اس کی ازسرِنو تعمیر میں نہ جانے کتنا عرصہ لگ جائے۔ یہ سوچتے سوچتے انہیں نیند آگئی اور اِس نیند کی حالت میں انہیں ستر سال گزر گئے۔ ارمیاؑ اپنے ساتھ اپنا گدھا اور کھانا بھی بیت المقدس لے گئے تھے۔

بہرکیف اب بختِ نصر کے ہاتھوں بیت المقدس کی تباہی کو ایک سو بیس سال سے زیادہ گزر چکے تھے اور اس دوران میں، بابل کا وہ پہلا بادشاہ جس کے ساتھ رہ کر بخت نصر نے بیت المقدس پر حملہ کیا تھا مر چکا تھا اور بادشاہت اس کے بیٹے لہراسپ کے حصے میں آئی تھی۔ پھر اس کے مرنے کے بعد اس کا بیٹا بشتاسب بابل کا بادشاہ ہوگیا تھا اور اس نے بابل پر ایک سو بیس سال حکومت کی تھی جب کہ اس سے قبل لہراسپ کے زمانے میں بختِ نصر بھی فوت ہو چکا تھا۔ تا ہم بشتاسب نے بابل سے شام جا کر دمشق کی ویرانی اپنی آنکھوں سے دیکھی تھی اور یہ بھی دیکھا تھا کہ اس کے کھنڈرات میں درندوں نے بسیرا کر لیا ہے بلکہ اس تمام عرصے میں سر زمینِ فلسطین کی بھی یہی حالت ہو چکی تھی اور وہاں بھی کوئی فرد بشر نظر نہیں آتا تھا۔

یہ دیکھ کر بشتاسب نے بنی اسرائیل کے ان لوگوں کو جنہیں بخت نصر بیت المقدس سے گرفتار کرکے اور غلام بنا کر اپنے ساتھ بابل لے گیا تھا آزاد کر کے یہ اجازت دے دی تھی کہ ان میں سے جو چاہے وہاں سے اپنی آبائی سرزمین فلسطین واپس جا سکتا ہے چنانچہ وہ لوگ فلسطین واپس آگئے تھے اور انہوں نے وہاں جگہ جگہ کئی شہر بھی آباد کر لیے تھے بلکہ جہاں تک ہوسکا تھا بیت المقدس کی بھی ازسرِنو تعمیر کر لی تھی اور اس دوران میں آل داؤد ہی کا ایک شخص ان کا حکمران رہا تھا۔

جب ارمیا علیہ السلام اپنی ستر سالہ نیند سے بحکمِ خُداوند تعالیٰ بیدار ہوئے تو وہ سب دیکھ کر حیران رہ گئے اور پکار اٹھے کہ اللہ ہر چیز پر قادر ہے۔

ہشام ابن کلبی اپنی اس روایت میں مزید بیان کرتے ہیں کہ بابل سے واپسی کے بعد بنی اسرائیل نے ایک بار پھر بیت المقدس میں قدم جمالیے تھے لیکن جب ان میں پہلے کی طرح پھر طوائف الملوکی پھیلی تو رومیوں نے ان پر حملہ کرکے ایک بار پھر بیت المقدس کو کھنڈرات میں تبدیل کردیا تھا اور وہاں کے اکثر لوگوں کو جو بنی اسرائیل ہی تھے قتل کرکے وہاں تباہی مچادی تھی۔

ہشام ابن کلبی نے اس روایت میں یہ بھی بیان کیا ہے کہ بابل کا بادشاہ لہراسپ جس نے بنی اسرائیل کو آزاد کرکے بیت المقدس جانے کی اجازت دی تھی بہت دانش مند حکمران تھا اور اس نے بابل میں بہت سے خوب صورت شہر آباد کرنے اور وہاں کثرت سے شان دار عمارات تعمیر کرنے کے علاوہ متعدد قلعے بھی تعمیر کیے تھے نیز یہ کہ اس کے بیٹے بشتاسب کے زمانے میں جب لہراسپ کی مملکت رو بہ زوال ہوئی تو رومیوں کو جن میں نصرانیت ظہور پذیر ہوچکی تھی بیت المقدس پر حملہ کرنے اور اسے تباہ کرنے کا قصد کیا تھا۔

ہشام بن کلبی یہ بھی بیان کرتے ہیں کہ بشتاسب کے زمانے ہی میں فارس میں ایک شخص زرتشت نامی نے اہل فارس کو مجوسیت کی تلقین کی تھی اور اس کے بہت سے پیروکار آج بھی ہندوستان و ایران میں پائے جاتے ہیں۔[1^]

******

[1^] اس روایت کو مزید بڑھاکر بعض راویوں نے اسی زرتشت کو جو بشتاسب کو آذربائیجان میں مِلا تھا اور اسے مجوسیت کی طرف مائل کرنے کی کوشش کی تھی لیکن ارمیا علیہ السلام کی بددعا سے وہ مبروص ہوگیا تھا اور اہل فارس نے ہی جن میں خود اس کے بزرگ بھی شامل تھے اسے قتل کردیا تھا۔ بنی اسرائیل کے بنی ابراہیم الزرتشت بتایا ہے جو صریحاََ غلط ہے کیونکہ ابراہیم الزرتشت کا شمار بنی اسرائیل کے ان انبیاء میں ہوتا ہے جو داؤد علیہ السلام اور سلیمان علیہ السلام اور ذکریا و یحییٰ علیہما السلام سے قبل بنی اسرائیل میں مبعوث ہوئے تھے۔ وہ درحقیقت قفقاز کی نہر الرس کی وادی میں پیدا ہوئے تھے۔جس کے باشندوں کو اللہ تعالیٰ نے ’’اصحاب الرس“ فرمایا ہے۔ ظاہر ہے کہ رس، الرس کا مخفف ہے۔ بہرکیف ابراہیم الزرتشت وادی رس میں پیدا ہوئے اور وہیں مبعوث ہوئے تھے ان کی کتاب قدیم فارسی زبان میں ہے اور پہلی آسمانی کتابوں اور صحائف کی طرح احکام و ہدایات پر مشتمل ہے اور اس میں آنحضرتﷺ کے ظہور کا بھی ذکر اور بشارت ہے لیکن مجوسیوں نے یہ سمجھ کر کہ یا تو وہ کسی پہلے نبی کا ذکر ہے یا خود اس زرتشت کا جس نے ایران میں مجوسیت کی تلقین کی تھی اور اسی التباس کی وجہ سے پارسی قوم اس کاذب نبی کی پیروی کرنے لگے۔ اس بات کو ادیان و مذاہب کے عالم بخوبی سمجھتے ہیں۔ (فرج اللہ زکی الکرومی)

******

 بشتاسب کے بعد اس کا بیٹا بہمن بن بشتاسب بادشاہ ہوا تھا لیکن فارس و بابل کے یہ تینوں بادشاہ بخت نصر ہی کے زیر اثر رہے حتٰی کہ وہ طویل عرصے تک سیاہ و سفید کا مالک رہ کر دنیا سے روسیاہی سمیٹ کر کوچ کر گیا۔

یہاں اس روایت کو پیش کرنے کا اصل مقصد اس گاؤں کا ذکر کرنا تھا جہاں سے ایک شخص نے گزرتے ہوئے اسے مسمار و منہدم دیکھ کر یہ سوچا تھا کہ خُدا اس کے باشندوں کو دوبارہ کس طرح زندہ کرے گا اور جب وہ وہیں سو سال تک مردہ رہ کر اللہ تعالیٰ کے حُکم سے پھر زندہ ہوگیا تھا اور اس نے اقرار کیا تھا کہ اللہ تعالیٰ ہر چیز پر قادر ہے اور اسی طرح ارمیا علیہ السلام نے بیت المقدس میں ستر سال تک بحالتِ خواب گزارنے کے بعد بیدار ہوکر جب بیت المقدس کو دوبارہ تعمیر شدہ دیکھا تھا تو کہا تھا کہ اللہ تعالیٰ یقیناً ہر چیز پر قادر ہے۔

اس روایت کو اس کے سباق کے ساتھ ابن جریر نے بھی بیان کیا ہے اور اس میں متعدد مستند حوالے پیش کیے ہیں جن میں عبدالله بن سلام، ابن عباس، حسن، قتاده السدی سلیمان اور ابن بریدہ وغیرہم کے علاوہ علی رضی اللہ عنہ بھی شامل ہیں اور ابراہیم زرتشت کو بنی اسرائیل کے نبی بتایا ہے اور یہی بات بہت سے اسلاف و اخلاف میں مشہور ہے۔ واللہ اعلم

## قصہ عزیز علیہ السلام

حافظ ابوالقاسم بن عساکر نے عزیز علیہ السلام کا پورا مشہور تاریخی نام عزیز بن جروہ بیان کرتے ہوئے بتایا ہے کہ انہیں بن سوریق بن عدیا بن ایوب بن ورزنا بن عری بن تقی بن اسبوع بن فخاص بن عازر بن ہارون بن عمران اور عزیز بن سروخا بھی کہا جا تا تھا اور ان کی قبر دمشق میں بتائی جاتی ہے۔

اس کے علاوہ ابن عساکر ہی نے ابی القاسم بغوی کی طرح داؤد بن عمرو، حبان بن علی، محمد بن کریب اور ان کے والد نیز ابن عباسؓ کے حوالے سے یہ بھی بیان کیا ہے کہ ان کے اس نسبت نامے کی شہرت کے با وصف یہ وثوق سے نہیں کہا جا سکتا کہ وہ بنی اسرائیل کے نبی تھے یا نہیں یا وہ خود کسی کی اتباع کرتے تھے یا انہیں کسی نے غلام کی حیثیت سے خریدا یا فروخت کیا تھا کیونکہ موئل بن حسن کی بہ اسناد روایت کے مطابق مشہور ہے کہ بخت نصر دوسرے بنی اسرائیل کے لوگوں کے ساتھ انہیں بھی بیت المقدس سے غلام بنا کر بابل لے گیا تھا لیکن پھر انہی کے ساتھ وہ بھی آزاد کر دیئے گئے تھے۔

بہرکیف ابن عساکر کی اسی روایت میں بیان کیا گیا ہے کہ جب وہ یعنی عزیزؑ چالیس سال کی عمر کو پہنچے تھے تو اللہ تعالیٰ نے انہیں بہت زیادہ حِکمت سے نوازا تھا اور یہ بھی مشہور ہے کہ تورات کا حافظ و عالم اس زمانے میں ان سے بڑا کوئی دوسرا نہیں تھا اور اسی وجہ سے ان کا نام بھی ایک نبی کی حیثیت سے بحکم الہٰی اب تک زندہ ہے لیکن یہ بات کہ اللہ تعالیٰ نے قضا و قدر کے بارے میں ان سے سوال کیا تھا ایک ضعیف روایت ہے اور اسی لیے منقطع و منکر سمجھی جاتی ہے۔ واللہ اعلم

 اسحاق بن بشر سعید، ابی عروبہ، قتادہ، حسن اور عبداللہ بن سلام کے حوالے سے بیان کرتے ہیں کہ عزیز وہی تھے جنہیں اللہ تعالیٰ نے سوسال تک مردہ رکھ کر پھر زندہ کیا تھا۔

 اسحٰق بن بشر ان حوالوں کے علاوہ مقاتل و جویبر، ضحاک، عبداللہ بن اسماعیل السدی، ان کے والد، مجاہد، ابن عباسؓ و ادریس اور ان کے دادا وہب بن منبہ کے حوالے دے کر بیان کرتے ہیں کہ ان سب نے ان سے فرداََ فرداََ بیان کیا کہ عزیز ایک مرد صالح اور دانشمند شخص تھے لیکن ایک دن وہ اپنے گدھے پر سوار ہوکر اپنے گھر سے کسی دور کی بستی کی طرف جا رہے تھے جہاں ان کا کسی شخص سے ملنے کا وعدہ تھا تو گرمی کی وجہ سے راستے میں ایک سایہ دار درخت کے نیچے تھوڑی دیر آرام کے لیے ٹھہر گئے اور اپنے گدھے پر سے کھانے اور پینے کا سامان جو کچھ انجیروں، انگوروں اور ایک خربوزے پر مشتمل تھا اور ایک تھیلے میں تھا اتار کر گدھے کو بھی درخت کی ایک شاخ سے باندھ دیا۔

 ان کے سامنے کسی قدیم بستی کے کھنڈرات تھے جنہیں دیکھ کر وہ سوچنے لگے کہ اس بستی کے باشندے بھی کبھی زندہ ہوں گے لیکن اب نہ جانے کب سے مردوں کی طرح ان کھنڈرات میں دبے پڑے ہیں لیکن اللہ تعالیٰ کا ارشاد ہے کہ وہ تمام مردوں کو دوبارہ زندہ کرے گا تو بھلا وہ ان مردوں کو کیسے زندہ کرے گا؟ وہ ابھی یہی سوچ رہے تھے کہ اللہ تعالیٰ کے حکم سے ان کی روح قبض کر لی گئی اور انہیں سو سال تک اسی حالت میں رکھا گیا۔

 سو سال گزرنے کے بعد ایک فرشتے نے خدا کے حکم سے وہاں آکر انہیں خوابِ مرگ سے جگایا اور پوچھا کہ وہ کب سے وہاں آرام کر رہے ہیں تو انہوں نے جواب دیا کہ:
”یہی ایک دو گھنٹے ہوئے ہوں گے لیکن مجھے اس درخت کے سائے میں گہری نیند آگئی تھی۔ اس لیے ممکن ہے کچھ زیادہ دیر ہوگئی ہو“۔

ان سے یہ سن کر فرشتہ بولا:
”آپ کو اللہ تعالیٰ نے یہاں مردہ بنا کر سو سال تک پڑا رکھا ہے اور اب پھر زندہ کر دیا ہے۔ تاہم آپ کا کھانا ہنوز اسی طرح تروتازہ رکھا ہے جیسا وہ پہلے روز تھا لیکن آپ کے گدھے کو بھی مرے ہوئے سو سال ہوچکے ہیں“۔

 یہ کہہ کر اس فرشتے نے ان کے گدھے کی ہڈیاں جو اِدھر اُدھر بکھری پڑی تھیں ایک جگہ جمع کرکے خُدا کے حکم سے اس میں روح پھونکی تو وہ زندہ ہوگیا اور کان اُوپر اُٹھا کر آسمان کی طرف منہ کرکے رنیکنے لگا۔ یہ دیکھ کر حضرت عزیز علیہ السلام نے اپنی غلط سوچ اور خدا کی قدرت میں جو شک کیا تھا اس سے توبہ کرکے کہا:
”یقیناََ اللہ تعالیٰ ہر چیز پر قادر ہے“۔ 

اس روایت کے آخر میں اسحٰق بن بشر کے بقول آیاتِ قرآنی: **(اَوْ كَالَّذِیْ مَرَّ عَلَى قَرْيَةٍ وَهِيَ خَاوِيَةٌ عَلَى عُرُوْشِهَا. الخ)** (ترجمہ: یا اس شخص کی طرح جو کسی بستی کے پاس سے گزرا جب اس کے تخت خالی تھے۔ وغیرہ) میں حضرت عزیز علیہ السلام کا ذکر کیا گیا ہے۔

 اسحٰق بن بشر نے اس روایت میں یہ بھی بیان کیا ہے کہ جناب عزیز جب اس جگہ سے واپس اپنے گھر کی طرف چلے تو انہیں کنیسہ  حزقیل کے قریب بیسں سال کی ایک اندھی لڑکی ملی جو دونوں پاؤں سے بھی معذور تھی اور لڑکھڑا کر چل رہی تھی۔ یہ دیکھ کر انہوں نے اس لڑکی کا ہاتھ پکڑ کر اسے سڑک پار کرا دی تو اس نے پوچھا:
”آپ کون ہیں؟ وہ بولے: ”میں عزیز ہوں“۔
یہ سن کر لڑ کی بولی: ”کیا آپ اللہ کے نبی عزیز ہیں؟“۔
لڑ کی سے یہ سن کر حضرت عزیزؑ بہت شرمندہ ہوئے لیکن اس لڑکی سے کہا:
”ہاں میں اللہ کا بندہ اور نبی عزیز ہوں“۔
ان سے یہ سن کر لڑکی بولی: ”لیکن میں نے سنا ہے کہ انہیں تو وفات پائے سو سال ہو چکے ہیں“۔
لڑکی سے یہ سن کر حضرت عزیزعلیہ السلام نے فرمایا: ”لیکن خدا نے مجھے سو سال کے بعد پھر زندہ کردیا ہے کیونکہ وہ ہر چیز پر قادر ہے“۔

اس لڑکی سے یہ کہہ کر حضرت عزیزعلیہ السلام نے اللہ تعالیٰ سے دعا کی کہ:
”اے میرے پروردگار! تو نے مجھے تو اپنی قدرت دکھا کر میرا شک دور فرما دیا ہے اور میں اپنی اس غلط سوچ اور شک پر تجھ سے توبہ کر کے معافی بھی مانگ چکا ہوں لیکن اب تجھ سے میری التجا ہے کہ میرے توسط سے اس لڑکی کی بصارت بحال کر کے اور اس کے ٹخنوں کے زخموں کو ٹھیک کرکے اسے بھی اپنی قدرت دکھا دے“۔

حضرت عزیزعلیہ السلام کی اس دعا اور التجا پر انہیں غیب سے آواز سنائی دی کہ ان کی التجا قبول ہوئی تو انہوں نے اس لڑکی کی آنکھوں اور ٹخنوں پر ہاتھ پھیر دیا تو فوراََ اس کی آنکھوں کی بینائی لوٹ آئی اور اس کے ٹخنوں کے وہ زخم جو بڑھتے بڑھتے ناسور ہوگئے تھے مندمل ہوگئے۔

یہ دیکھ کر وہ لڑکی حیرت سے چیخ پڑی: ”آپ واقعی اللہ تعالیٰ کے وہی نبی ہیں اورآپ نے بالکل سچ فرمایا کہ اللہ تعالیٰ یقیناً ہر چیز پر قادر ہے“۔
یہ کہہ کر وہ لڑکی آنکھوں میں شکر گزاری کے آنسو لیے حضرت عزیزؑ کو ساتھ لےکر بنی اسرائیل کی اس مجلس میں پہنچی جہاں اس وقت ان کے شیوخ جمع ہوکر کسی معاملے میں باہم مشورہ کر رہے تھے۔

 جب اس لڑکی نے انہیں حضرت عزیزعلیہ السلام کے واقعے کے علاوہ ان کے ہاتھوں اپنی بصارت کی بحالی اور اپنے پاؤں کے لاعلاج زخموں کے اند مال کا واقعہ سنایا تو وہ بھی ان کے معجزے اور اللہ تعالیٰ کے اس کرشمہ قدرت پر حیران رہ گئے۔

 یادر ہے کہ جب عزیز علیہ السلام پر اللہ تعالیٰ کے حکم سے سو سال کے لیے موت کی نیند طاری ہوئی تھی تو اس وقت ان کی عمر چالیس سال تھی اور جب وہ سو سال گزرنے کے بعد بنی اسرائیل کی مذکورہ بالا مجلس میں پہنچے تھے تو خود ان کے بیٹے کی عمر ایک سوبیس سال اور ان کے والد کی عمر ظاہر ہے اس سے بھی کہیں زیادہ ہوچکی تھی لیکن عزیز علیہ السلام کی عمر اب تک وہی چالیس سال تھی۔

 ایک مشہور روایت میں بتایا گیا ہے کہ عزیزعلیہ السلام کے اس واقعے سے قبل جب بخت نصر نے بیت المقدس کو مسمار کرکے وہاں سے ملا ہوا تورات کا ایک واحد قدیم نسخہ بھی نذرِ آتش کر دیا تھا تو عزیزعلیہ السلام ہی نے جو اس مقدس آسمانی کتاب کے سب سے بڑے حافظ تھے اور انہیں اللہ تعالیٰ نے حافظہ بھی بے مثل عطا فرمایا تھا اپنی یادداشت سے اس کا ایک جدید نسخہ تیار کر کے وہاں سے قریب ایک ٹیلے کو گہر ا کھدوا کر اسے وہاں گاڑ دیا تھا تاکہ وہ بنی اسرائیل کے دشمنوں کی پہنچ سے دور رہ کر محفوظ رہ سکے۔

---

---



## قصہ ذکریا و یحییٰ علیہ السلام

اللہ تعالیٰ نے اپنی کتابِ عزیز قرآن مجید و فرقانِ حمید میں ارشاد فرمایا ہے:
”کھیعص (یہ) تمہارے پروردگار کی مہربانی کا بیان (ہے جو اس نے) اپنے بندے زکریا پر (کی تھی) جب انہوں نے اپنے پروردگار کو دبی آواز سے پکارا (اور) کہا کہ اسے میرے پروردگار میری ہڈیاں بڑھاپے کے سبب کمزور ہو گئی ہیں اور سر (ہے کہ) بڑھاپے (کی وجہ سے) مشلہ مارنے لگا ہے اور اے میرے پروردگار میں تجھ سے مانگ کر کبھی محروم نہیں رہا۔ اور میں اپنے بعد اپنے بھائی بندوں سے ڈرتا ہوں اور میری بیوی بانجھ ہے تو مجھے اپنے پاس سے ایک وارث عطا فرما۔ جو میری اور اولاد یعقوب کی میراث کا مالک ہو اور (اے) میرے پروردگار اس کو خوش اطوار بنائیو۔ اللہ نے فرمایا اے ذکریا ہم تم کو ایک لڑکے کی بشارت دیتے ہیں جس کا نام یحییٰ ہے۔ اس سے پہلے ہم نے اس نام کا کوئی شخص پیدا نہیں کیا۔ انہوں نے کہا پروردگار میرے ہاں لڑکا ہوگا جب کہ میری بیوی بانجھ ہے اور میں بڑھاپے کی انتہا کو پہنچ گیا ہوں۔ حکم ہوا کہ اسی طرح (ہوگا) تمہارے پروردگار نے فرمایا ہے کہ یہ مجھے آسان ہے اور میں پہلے تم کو بھی تو پیدا کر چکا ہوں اور تم کچھ چیز نہ تھے۔ کہا کہ پروردگار میرے لیے کوئی نشانی مقرر فرما۔ فرمایا نشانی یہ ہے کہ تم صحیح و سالم ہو کر (بھی) تین (رات دن) لوگوں سے بات نہ کر سکو گے۔ پھر وہ (عبادت کے) حجرے سے نکل کر اپنی قوم کے پاس آئے تو ان سے اشارے سے کہا کہ صبح و شام (خدا کو) یاد کرتے رہو۔ اے یحییٰ (ہماری) کتاب کو زور سے پکڑے رہو۔ اور ہم نے ان کو لڑکپن ہی میں دانائی عطا فرمائی تھی اوراپنے پاس سے شفقت اور پاکیزگی دی تھی اور وہ پرہیزگار تھے اور ماں باپ کے ساتھ نیکی کرنے والے تھے اور سرکش اور نافرمان نہیں تھے اور جس دن وہ پیدا ہوئے اور جس دن وفات پائیں گے اور جس دن زندہ کر کے اٹھائے جائیں گے ان پر سلام اور رحمت (ہے)“۔ (۱۹: ۱- ۱۵) 

اور اللہ تعالیٰ نے یہ بھی ارشاد فرمایا:
”اور ذکریا کو اس کا متکفل بنایا۔ ذکریا جب کبھی عبادت گاہ میں اس کے پاس جاتے تو اس کے پاس کھانا پاتے (یہ کیفیت دیکھ کر ایک دن مریم سے) پوچھنے لگے کہ مریم یہ کھانا تمہارے پاس کہاں سے آتا ہے۔ وہ بولیں کہ خدا کے ہاں سے (آتا ہے) بے شک خدا جسے چاہتا ہے بے شمار رزق دیتا ہے۔ اس وقت زکریا (علیہ السلام) نے اپنے پروردگار سے دعا کی (اور) کہا کہ پروردگار مجھے اپنی جناب سے اولاد صالح عطا فرما تو بے شک دعا سننے  (اور قبول کرنے) والا ہے۔ وہ ابھی عبادت گاہ میں کھڑے نماز ہی پڑھ رہے تھے کہ فرشتوں نے آواز دی۔ کہ (زکریا) خدا تمہیں یحییٰ کی بشارت دیتا ہے جو خدا کے فیض (یعنی عیسٰی) کی تصدیق کریں گے اور سردار ہوں گے اور عورتوں سے رغبت نہ رکھنے والے اور (خداکے پیغمبر   یعنی) نیکوکاروں میں ہوں گے۔ زکریا نے کہا اے پروردگار میرے ہاں لڑکا کیونکر (پیدا ہوگا کہ میں تو بڈھا ہوگیا ہوں اور میری بیوی بانجھ ہے۔ خدا نے فرمایا اسی طرح خدا جو چاہتا ہے کرتا ہے۔ ذکریا نے کہا کہ پروردگار (میرے لیے) کوئی نشانی مقرر فرما۔ خدا نے فرمایا نشانی یہ ہے کہ تم لوگوں سے تین دن اشارے کے سوا بات نہ کر سکو گے تو (ان دنوں میں) اپنے پروردگار کی کثرت سے یاد اورصبح و شام اس کی تسبح کرنا“۔ (۳۷۳- ۴۱)

اللہ تعالیٰ نے قرآن مجید میں یہ بھی فرمایا:
”اور زکریا (کو یاد کرو) جب انہوں نے اپنے پروردگار کو پکارا کہ پروردگار مجھے اکیلا نہ چھوڑ اور تو سب سے بہتر وارث ہے۔ تو ہم نے ان کی پکار سن لی اور ان کو یحییٰ بخشے اور ان کی بیوی کو ان کے (حسن معاشرت کے) قابل بنا دیا۔ یہ لوگ لپک لپک کر نیکیاں کرتے اور ہمیں امید اور خوف سے پکارتے اور ہمارے آگے عاجزی کیا کرتے تھے“۔ (۲۱: ۸۹- ۹۰)

 حافظ ابو القاسم بن عساکر نے اپنی مشہور کتاب تاریخ ”الحافل“ میں حضرت ذکریاؑ کا پورا نام زکریا بن برخیا لکھتے ہوئے یہ بھی بتایا ہے کہ انہیں زکریا بن دان اور زکریا بن لدن بن مسلم بن صدوق بن حشبان بن داؤد بن سلیمان بن داؤد ابو یحییٰ بھی کہا جاتا تھا اور یہ کہ وہ بنی اسرائیل میں اللہ تعالیٰ کے نبی کی حیثیت سے مبعوث ہوئے تھے اور اسی حیثیت سے مشہور تھے۔ ابن عساکر نے یہ بھی لکھا کہ وہ اپنے بیٹے یحییٰ کی تلاش میں دمشق کے علاقے میں گئے تھے جب کہ یہ بھی کہا جاتا ہے کہ جب ان کے بیٹے یحییٰؑ کو قتل کیا گیا وہ اس وقت دمشق میں تھے۔

ابن عساکر کہتے ہیں کہ ان کا نسب نامہ اور کئی طرح بیان کیا گیا ہے نیز یہ کہ ان کا نام الف ممدودہ اور الف مقصورہ دونوں کے ساتھ لیا جاتا تھا اور بعض لوگ انہیں زکری بھی کہتے تھے۔ 

امام احمدؒ فرماتے ہیں کہ انہوں نے یزید ابن هرون کی زبانی ثابت ،ابی رافع اور ابی ہریرہ کے حوالے سے سنا کہ آنحضرتﷺ نے فرمایا کہ یحییٰ نجار تھے۔

یحیٰ بن سعید انصاری کے حوالے سے جو روایت محمد ابن اسحٰق نے بیان کی ہے اس میں بتایا گیا ہے کہ یحییٰ بن زکریا مدلیسن میں شمار ہوتے تھے جب کہ ایک حدیث نبوی میں جو ابن عساکر نے دیگر متعدد حوالوں کے علاوہ معاذ کے حوالے سے روایت کی ہے اس میں بیان کیا گیا ہے کہ آنحضرتﷺ نے فرمایا کہ حسن و حسین (رضی اللہ عنھما) جوانانِ جنت کے سردار ہوں گے لیکن اس کے بعد آپؐ نے اس میں حضرت یحییٰؑ اور حضرت عیسیٰؑ کو بھی شامل کر لیا۔

اسرائیل نے ابی حصین اور خثیمہ  کے حوالے سے بیان کیا ہے کہ حضرت یحییٰؑ اور حضرت عیسیٰؑ خالہ زاد بھائی تھے نیز یہ کہ عیسٰیؑ صوف کے کپڑے پہنا کرتے تھے جب کہ حضرت یحییٰؑ اونٹ اور خرگوش کے بالوں سے بنا ہوا لباس استعمال کرتے تھے۔

اسی روایت میں یہ بھی بیان کیا گیا ہے کہ ان دونوں کے پاس دینار و درہم یا لونڈی غلام جیسی کوئی چیز نہ تھی بلکہ وہ معمولی ضروریاتِ زندگی سے بھی بے نیاز تھے۔
وہب ابن منبہ کی اس روایت کے بارے میں مؤرخین میں اختلاف پایا جاتا ہے کہ آیا حضرت یحییٰؑ فوت ہوئے تھے یا انہیں قتل کیا گیا تھا۔ تاہم مشہور ترین روایت یہ ہے کہ انہیں قتل کیا گیا تھا۔ اسی روایت میں بیان کیا گیا ہے کہ وہ یعنی حضرت یحییٰ اپنی قوم کے ظلم و ستم سے بچنے کے لیے بھاگے تھے تو انہوں نے ایک درخت کے تنے میں جو ان کی دعا سے درمیان سے شق ہوگیا تھا پناہ لے لی تھی اور جیسا کہ پہلے بیان کیا جا چکا ہے ان کا دامن اتفاق سے اس درخت کے تنے کے دوبارہ برابر ہونے سے قبل باہر رہ گیا تھا جس کی وجہ سے ان کے تعاقب میں آنے والے دشمنوں کو ان کے وہاں چھپنے کا پتہ چل گیا تھا اور انہوں نے اس درخت کو تنے تک آرے کے ذریعہ دو حصوں میں چیر ڈالا تھا۔ اسی روایت میں یہ بھی بیان کیا گیا ہے کہ جب آرہ اوپر سے نیچے کی طرف چلتا ہوا ان کے سر کے قریب پہنچا تھا تو ان کے ہونٹوں پر فریاد آتے آتے رہ گئی تھی جس کی وجہ یہ ہوئی تھی کہ اللہ تعالیٰ کی طرف سے انہیں پیغام پہنچا تھا کہ اگر ان کے لبوں پر فریاد آئی اور انہوں نے صبر کا مظاہرہ نہ کیا تو اللہ تعالیٰ زمین کو اس کے باشندوں سمیت اُلٹ دے گا۔ لہٰذا انہوں نے اہل زمین کو دائمی تباہی سے بچانے کے لیے چیخ اور فریاد تو کیا اپنے لبوں تک آہ تک نہ آنے دی تھی۔

 امام احمدؒ سے یہ اسناد مروی ہے کہ آنحضرت ﷺ نے ارشاد فرمایا کہ اللہ تعالیٰ نے یحییٰؑ کو پانچ باتوں کا حکم دے کر ان سے ارشاد فرمایا تھا کہ وہ ان کی بنی اسرائیل میں تبلیغ کریں۔ پہلی بات یہ تھی کہ وہ صرف اللہ تعالیٰ کو اپنا معبود مانیں اور اس کے ساتھ کسی اور کو شریک نہ کریں کیونکہ وہی وہ واحد ہستی ہے جو انہیں رزق دیتا اور ان کی جملہ ضروریات پوری کرتا ہے۔ اگر وہ ایسا نہ کریں گے تو ان کی مثال اس غلام کی سی ہوگی جو ہو تو کسی کا زر خرید غلام اور اس کا کھاتا پیتا ہو لیکن اطاعت کسی اور شخص کی کرتا ہو۔ دوسری بات نماز ہے جسے پوری توجہ سے ادا کرنا چاہیے کیونکہ جب اللہ تعالیٰ کا کوئی بندہ اس کے سامنے نماز کے لیے کھڑا ہوتا ہے تو وہ اس کی طرف متوجہ رہتا ہے لہٰذا بندے کے لیے بھی لازم ہے کہ وہ بھی اپنے معبود کے سامنے پوری طرح متوجہ رہے۔ تیسری بات روزہ ہے۔ اس کی مثال ایسی ہے جیسے کوئی شخص اپنے لباس کو تو مشک سے خوشبو میں بسا لے لیکن اس کے منہ سے مشک کی خوشبو نہ آئے جب کہ اللہ تعالیٰ کے ارشاد کے مطابق روزہ دار کے منہ سے بھی مشک کی خوشبو آئے گی جو اللہ تعالیٰ کو پسند ہو گی۔ چوتھی بات صدقہ ہے۔ اس کی مثال یہ ہے کہ کسی کا کوئی دشمن اسے کسی مضبوط قلعہ میں قید کر دے جہاں سے اس کی رہائی محال ہو اور اس کے علاوہ اس کی گردن بھی مارنا چاہتا ہو لیکن کچھ زر نقد لے کر اسے چھوڑ دے۔ پانچویں بات جس کا خدا نے حکم دیا تھا وہ یہ تھی کہ اللہ تعالیٰ کا زیادہ سے زیادہ ذکر کیا جائے کیونکہ ایسا کرنے سے شیطان اللہ تعالیٰ کے نیک بندوں کے پاس پھٹکنے نہ پائے گا۔

 یہ فرما کر آپؐ نے فرمایا کہ جب یحییٰ (علیہ السلام) نے اللہ تعالیٰ کے ان احکام کا اپنے بھائی عیسیٰ (علیہ السلام) سے ذکر کیا تو ان سے یہ بھی کہا کہ اللہ تعالیٰ کے یہ احکام بنی اسرائیل تک چاہیں تو وہی یعنی عیسیٰ (علیہ السلام) ہی پہنچا ئیں لیکن وہ بولے کہ اگر اس سلسلے میں وہ سبقت کریں گے تو ان کی قوم ان کی ایذا رسانی پر مستعد ہو جائے گی۔ چنانچہ یحییٰؑ ہی نے بنی اسرائیل کو بیت المقدس میں جمع کیا اور انہیں اللہ تعالیٰ کے ان پانچوں احکام پر عمل کرنے کا حکم دیا اور یکے بعد دیگرے ہر حکم کے ساتھ یہی مثالیں بھی دیں۔ (حدیث نبوی کا مفہوی ترجمہ)

اس حدیث مبارکہ کے آخر میں آنحضرت ﷺ نے فرمایا:
”میں بھی تمہیں ان پانچ باتوں کا حکم دیتا ہوں جن کا حکم مجھے اللہ تعالیٰ نے دیا ہے پہلا حکم جماعت ہے، دوسرا حکم حکم کی ساعت ہے، تیسرا حکم اس حکم کی تعمیل، چوتھا حکم ہجرت اور پانچواں حکم جہاد فی سبیل اللہ ہے“۔

 پھر آپؐ نے فرمایا جس نے جماعت سے قطع تعلق کیا تو سمجھو کہ اس نے اسلام کا طوق اپنی گردن سے اتار پھینکا الایہ کہ وہ (تو بہ کرکے) رجوع کرلے ورنہ اگر وہ زمانہ جاہلیت کے دعاوی پر قائم رہا تو اس کی سزا جہنم ہوگی۔

 راوی کہتا ہے کہ اس نے رسول اللہﷺ سے دریافت کیا کہ اگر کوئی شخص صرف نماز پڑھ کر اور روزہ رکھ کر مسلمان ہونے کا دعویٰ کرے تو اسے کیا سمجھا جائے؟

آپؐ نے فرمایا کہ:

” تم بھی اسے مسلمان اور مومن کہو کیونکہ خود اللہ تعالیٰ ایسے سب لوگوں کو اس نام سے یاد فرماتا ہے“۔

 اس حدیث نبوی کو ابو یعلیٰ نے ہدیہ بن خالد، ابان بن یزید اور یحییٰ بن ابی کثیر کے حوالے سے اسی طرح روایت کیا ہے اور اسی طرح ترمذی نے ابو داؤد الطیالسی اور موسیٰ بن اسماعیل کے بیان اور ان دونوں نے ابان بن یزید العطار کے حوالے سے اسے پیش کیا ہے نیز ابن ماجہ نے اسے ہشام بن عمار، محمد بن شعیب بن سابور، معاویہ بن سلام اور ان کے بھائی زید بن سلام، ابی سلام اور حارث اشعری کے حوالے سے روایت کیا ہے۔ اس کے علاوہ یہ روایت حاکم نے مروان بن محمد طاطری کے توسط اور معاویہ بن سلام اور ان کے بھائی کے حوالے سے بیان کرتے ہوئے یہ بھی بتایا ہے کہ اس پر مروان طاطری نے معاویہ بن سلام کے حوالے سے خصوصی روشنی ڈالی ہے لیکن حاکم کا یہ بیان یعنی یہ آخری بیان خلاف واقعہ ہے۔ ویسے اس حدیث کو طبرانی نے بھی محمد بن عبدہ، ابی نوبہ الربيع بن یافع، معاویہ بن سلام، ابی سلام اور حارث اشعری کے حوالے سے روایت کیا ہے اور حافظ ابن عساکر اس حدیث کو عبداللہ بن ابی جعفر الرازی اور ان کے والد اور ربیع بن انس کے حوالے سے بیان کرتے ہوئے یہ بھی کہتے ہیں کہ ربیع بن انس کے بقول ان سے بعض صحابہ رضی اللہ عنہم نے بیان کیا کہ انہوں نے علمائے بنی اسرائیل سے سنا ہے کہ یحییٰؑ کو اللہ تعالیٰ نے مبعوث فرما کر صرف انہی پانچ باتوں کا حکم دیا تھا۔

 ابن عساکر کہتے ہیں کہ ان صحابہ کرام رضی اللہ عنہ نے یہ بھی بیان کیا کہ یحییٰؑ لوگوں کی بھیڑ بھاڑ سے بیچ کر اکثر ویران مقامات پر چلے جاتے اور درختوں کے پتے کھا کر گزارا کر لیتے تھے اور ساتھ ہی کہتے جاتے تھے کہ ”اس سے بڑھ کر اور کیا نعمت ہو سکتی ہے؟“۔
 ابن عساکر یہ بھی کہتے ہیں کہ یحییٰؑ  کے والد زکریاؑ کبھی کبھی انہیں ڈھونڈتے ہوئے بحیرہ اردن تک جا پہنچتے اور دونوں مل کر خوفِ خدا کی وجہ سے رونے لگتے تھے اور وہ دونوں اسے بھی عبادت کا درجہ دیتے تھے۔

 ابن وہب مالک، حمید بن قیس اور مجاہد کے حوالے سے بیان کرتے ہیں کہ یحییٰؑ کی خوراک جھاڑیوں کے پتے تھے اور وہ خدا کے خوف سے اتنا روتے تھے کہ روتے روتے ان کی آنکھوں کے گرد گڑھے پڑگئے تھے۔ محمد بن یحییٰ زہلی کہتے ہیں کہ ان سے ابو صالح، لیث اور عقیل نے ابن شہاب کے حوالے سے بیان کیا کہ ایک روز آخر الذکر ابی ادریس خولانی کے پاس بیٹھے تھے کہ وہ بوئے: ”میں تمہیں ایک بہترین آدمی کا قصہ سناؤں“ ان سے یہ سن کر ان کے پاس بیٹھے ہوئے سب لوگ ان کی طرف دیکھنے لگے تو وہ بولے۔ وہ آدمی یحییٰؑ تھے جنہیں جنگلی جانوروں کے ساتھ شریک طعام اس سے زیادہ پسند تھا کہ وہ انسانوں کے ساتھ مل کر طرح طرح کے لذیذ کھانے کھائیں کیونکہ انہیں اس سے کراہیت تھی۔

 ابن مبارک وہیب بن الورد کے حوالے سے بیان کرتے ہیں کہ ایک روز زکریاؑ اپنے بیٹے یحییٰؑ کو ڈھونڈتے ہوئے ایک ویران قبرستان جاپہنچے تو کیا دیکھتے ہیں کہ وہ ایک نئی قبر کھود کر اس میں بیٹھے زار و قطار رو رہے ہیں۔ یہ دیکھ کر زکریاؑ ان سے بولے: ”اے میرے بیٹے! میں تمہیں تین دن سے تلاش کرتا پھر رہا ہوں اور تم اس قبر میں بیٹھے رو رہے ہو“۔ اپنے والد سے یہ بات سن کریحییٰؑ بولے: ” والد محترم! دوزخ اور جنت کے درمیان جو فاصلہ ہے وہ روئے بغیر منقطع نہیں ہو سکتا“۔ زکریا ؑ نے اپنے بیٹے یحییٰؑ  کی یہ بات سن کر فرمایا: ”تم نے سچ کہا اور پھر دونوں مل کر رونے لگے۔ وہب بن منبہ اور مجاہد ایسی ہی ایک روایت بیان کرتے ہوئے کہتے ہیں کہ خدا کے خوف سے روتے روتے یحییٰؑ  کے گالوں میں آنسوؤں کے مسلسل بہنے سے گڑھے پڑ گئے تھے۔

## یحییٰ علیہ السلام کے سببِ قتل کا بیان

جو اسبابِ قتل یحییٰؑ کے بیان کرنے والوں نے بتائے ہیں ان میں ایک خاص سبب جو سب سے زیادہ مشہور ہے یہ بتایا گیا ہے کہ اس زمانے کے بادشاہ کی خواہش یہ تھی کہ یحییٰؑ اس کے حرم کی عورتوں میں سے کسی کو پسند کر کے اس سے شادی کر لیں جب کہ انہیں عورتوں سے رغبت نہ تھی اور اسی لیے انہوں نے اس بادشاہ کے یہ بات خود اپنی زبان سے کہنے کے باوجود اس سے انکار کر دیا تھا۔ اس لیے وہ ان کا دشمن ہوگیا تھا اور اس نے حکم دیا تھا کہ انہیں قتل کر کے ان کا سر ان کی لاش سمیت ایک طشت میں اس کے سامنے پیش کیا جائے۔ چنانچہ اس کے آدمیوں نے اس کے حکم کی حرف بحرف تعمیل کی تھی لیکن بعض مستند روایات سے ظاہر ہوتا ہے کہ چونکہ یحییٰؑ اپنے زمانے کے، جیسا کہ کلامِ پاک میں ان کے بارے میں کلمات سیدا و حصوراََ سے ثابت ہوتا ہے، انتہائی حسین و جمیل شخص تھے اس لیے اس بادشاہ کی بیوی ان کی طرف مائل ہوگئی تھی اور اس نے انہیں اپنی خلوت میں طلب کیا تھا لیکن ان کے انکار پر اس نے شاہی حکم کی تعمیل سے انکار کا بہانہ بنا کر انہیں اپنے شوہر یعنی اس بادشاہ کے ہاتھوں قتل کرا دیا تھا البتہ ایک دوسری مستند روایت میں بیان کیا گیا ہے کہ بنی اسرائیل میں ہر سال ایک روز عید منائی جاتی تھی اور اس میں ایک بڑی شاندار دعوت کا اہتمام ہوتا تھا جس میں خود وہ بادشاہ بھی شریک ہوتا تھا لیکن ایک سال یعنی اس کی بیوی کے یحییٰؑ کو اپنی خلوت میں طلب کرنے اور ان کے انکار کے بعد جب وہ عید آئی تو اس کی بیوی نے اپنے شوہر کے ساتھ اس میں شرکت سے انکار کر دیا لیکن جب بادشاہ نے اصرار کیا تو اس نے یہ شرط رکھی کہ پہلے یحییٰؑ کو قتل کرا کے ان کا سران کی لاش سمیت ایک طشت میں اس کے سامنے پیش کیا جائے اور اس کے شوہر نے اس کی یہ شرط منظور کر لی تھی اور چونکہ وہ اپنے قول و عمل اور وعدے کا بڑا سچا تھا اس لیے اس نے یحییٰؑ  کو قتل کرا کے ان کا سر ان کی لاش سمیت، جیسا کہ دوسری روایات میں بیان کیا گیا ہے، اپنی بیوی کے سامنے پیش کر دیا تھا۔ تاہم یہ آخری روایت چونکہ غریب اور موضوع قرار دے دی گئی ہے اس لیے اس کی صحت مشکوک ہے۔ البتہ جس روایت میں یہ بیان کیا گیا ہے کہ اس بادشاہ نے یحییٰؑ  کے سامنے اپنی اس خواہش کے اظہار جو اس روایت میں مذکور ہے اور ان کے انکار کے بعد دشمنی میں آکر انہیں قتل کر دیا تھا صحیح ہے اور جیسا کہ اس روایت میں بیان کیا ہے یہ بھی صحیح ہے کہ اس بادشاہ کے حکم پر یحییٰؑ  کو بیت المقدس کی محراب میں جہاں وہ نماز پڑھ رہے تھے قتل کر کے ان کا سران کی لاش سمیت طشت میں رکھ کر اس کے سامنے حسب الحکم پیش کیا گیا تھا۔ 

حدیث اسراء میں یحییٰؑ  کے قتل کے بارے جو واقعہ مذکور ہے وہ صرف اتنا ہے کہ آنحضرت ﷺ نے شبِ معراج یحییٰؑ  سے بعد سلام دریافت فرمایا تھا۔ کہ آیا انہیں درخت کے تنے پر آرہ چلا کر قتل کیا گیا تھا؟ اگر یہ صحیح ہے تو ان کا صبر واقعی قابلِ رشک تھا۔ اس پر یحییٰؑ  نے آپؐ کے اس سوال کا یہ جواب دیا تھا کہ وہ واقعہ ان کے والد زکریاؑ کے ساتھ پیش آیا تھا اورخود زکریاؑ نے اس کی تصدیق کی تھی۔

اس کے علاوہ یحییٰؑ نے آپؐ سے اپنے قتل کا واقعہ بیان کرتے ہوئے کہا تھا کہ انہیں ہی اسرائیل کے بادشاہ وقت کے حکم پر بیت المقدس کی محراب میں نماز پڑھتے ہوئے قتل کیا گیا تھا لیکن اس وقت بھی ان کی پوری توجہ نماز کی طرف رہی تھی اور ان کی طمانیت قلب میں سرمو فرق نہیں آیا تھا۔ اس کے بعد یحییٰؑ  نے اس بات کی بھی تصدیق کی تھی کہ بعد قتل ان کا سر ان کی لاش سمیت طشت میں رکھ کر اس بادشاہ کے سامنے پیش کیا گیا تھا۔

حدیث اسراء میں آنحضرت ﷺ کے حرف بہ حرف صحیح الفاظ یہ ہیں کہ ”جب میں باہم خالہ زاد بھائیوں یحییٰؑ اور عیسیٰ (علیہ السلام) کے پاس سے گزرا'' جس سے ثابت ہوتا ہے کہ یحییٰ و عیسیٰؑ آپس میں خالہ زاد بھائی تھے اور قول جمہور سے بھی یہی ثابت ہوتا ہے کہ اشیاع بنت عمران مریم بنت عمران کی بہن تھیں لیکن یہ بھی کہا جاتا ہے کہ اشیاع زکریاؑ کی بیوی اور یحییٰؑ  کی والدہ تھیں جو عمران کی بیوی حنہ کی بہن تھیں تو یحییٰ و عیسیٰؑ خالہ زاد بھائی کس رشتے سے تھے؟ واللہ اعلم
 جہاں تک یحییٰؑ  کے مقتل کے بارے میں اختلافات کا تعلق ہے تو اس سلسلے میں دو روایات بیان کی جاتی ہیں۔ ایک یہ کہ یحییٰؑ کو صحرہ بیت المقدس میں وہیں قتل کیا گیا تھا جہاں ستر انبیائے بنی اسرائیل قتل کیے گئے جن میں یحییٰؑ بھی شامل ہیں۔

دوسری روایت یہ ہے کہ یحییٰؑ کو دمشق میں قتل کیا گیا تھا اور اس کا سبب یہ بتایا جاتا ہے کہ اس زمانے کے دمشق و اطراف دمشق کے حکمران نے اپنی بیٹی کی شادی اپنے بھائی کے بیٹے سے کر دی تھی لیکن کچھ عرصہ بعد اس نے کسی بات پر ناراض ہو کر اسے طلاق دے دی۔ تاہم اس کے بعد اس نے رجوع کرنا چاہا کیونکہ اس کی مطلقہ بیوی دمشق کے جملہ شاہی بازاروں کی تنہا مالکہ تھی لیکن جب اس کے بارے میں یحییٰؑ  سے فتویٰ لیا گیا تو ان کا فتویٰ یہ تھا کہ اس حکمران کی بیٹی جب تک کسی دوسرے شخص کی منکوحہ نہ بن جائے اور اس دوسرے شخص کا حق زوجیت ادا کرنے کے بعد اس سے طلاق حاصل نہ کر لے دوبارہ اپنے پہلے شوہر کی زوجیت میں نہیں آسکتی۔

یحییٰؑ کے اس فتوے کو سننے کے بعد اس لڑکی کی ماں آگ بگولہ ہوگئی اور اس نے اپنے شوہر یعنی اس لڑکی کے باپ سے جو دمشق کا حکمران تھا کہا کہ وہ جب تک یحییٰؑ کا سر اپنے سامنے طشت میں رکھا ہوا نہ دیکھ لے گی اسے چین نہ آئے گا لیکن جیسا کہ اس روایت میں بیان کیا گیا ہے پہلے تو ٹالتا رہا تاہم اپنی بیوی کی ضد سے مجبور ہو کر اس نے یحییٰؑ کو قتل کرا کے اپنی بیوی کے اصرار کے مطابق ان کا سر طشت میں رکھوا کر اس کے پاس بھیج دیا۔

ان دو  روایات میں سے پہلی روایت ثوری کی ہے جس میں انہوں نے اعمش اور شمر بن عطیہ کے حوالے سے بتایا ہے کہ یحییٰؑ کو صحرہ بيت المقدس میں قتل کیا گیا تھا۔ جب کہ دوسری روایت ابو عبید القاسم بن سلام کی ہے وہ کہتے ہیں کہ ان سے عبداللہ بن صالح نے لیث، یحییٰ بن سعید اور سعید بن مسیّب کے حوالے سے بیان کیا کہ جب بخت نصر یحییٰؑ کے تعاقب میں انہیں قتل کرنے کے لیے دمشق پہنچا تو اسے ان کے قتل کی خبر ملی اور اس نے برہم ہو کر وہاں ستر ہزار افراد قتل کر ڈالے جب کہیں جا کر اسے چین آیا۔

اس روایت کا استناد سعید بن مسیّب سے کہا گیا ہے جو درحقیقت بڑی صحیح سند ہے اور اس کا تقاضا ہے کہ یحییٰؑ کا مقتل دمشق کو مان لیا جائے۔ اس کے علاوہ بخت نصر کی غارت گری کا دمشق میں واقعہ اور وہاں ستر ہزار افراد کو قتل کرنے کا سانحہ مسیحؑ کے بعد کا ہے جیسا کہ عطا اور حسن بصری نے بھی بیان کیا ہے۔ واللہ اعلم

ابن عساکر سے بحوالہ ولید ابن مسلم اور زید ابن واقد مروی ہے کہ آخر الذکر نے مسجد دمشق کی بنیاد پڑتے وقت یحییٰؑ  بن زکریاؑ  کا سر ایک بنیاد سے برآمد ہوتے دیکھا تھا۔ واللہ اعلم

 حافظ ابن عساکر اپنی کتاب المقتضی فی فضائل الاقصیٰ میں بیان کرتے ہیں کہ یحییٰ بن زکریاؑ کو درحقیقت دمشق میں قتل کیا گیا تھا اور اس سلسلے میں وہ حکایت بیان کرتے ہیں جو پہلے بیان کی جاچکی ہے۔ وہ یہ بھی بیان کرتے ہیں کہ بختِ نصر کے سر پر یحییٰؑ کو قتل کرنے کا جنون سوار تھا لیکن جب اس نے وہاں (دمشق میں) ان کے قتل کی خبر سنی تو وہاں قتل و غارت گری کے بعد بیت المقدس پر چڑھ دوڑا اور یہاں بھی ہزاروں انسان قتل کر ڈالے لیکن ارمیاؑ کی داستان سن کر اس کا غصہ ماند پڑگیا اور اسے سکون آگیا۔

## قصہ عیسیٰ بن مریم علیہ السلام

قرآن مجید کی سورۃ آلِ عمران کے صدر میں تراسی آیات ایسی ہیں جو نصاریٰ کے رد میں نازل ہوئی ہیں کیونکہ ان کے نزدیک عیسیٰؑ (نعوذ باللہ) خدا کے بیٹے تھے ان کے عقائد یہ تھے کہ کائنات کی بزرگ ترین مقدس ہستیاں تین ہیں جن میں سے ایک خدا ہے اور دوسری دو عیسیٰؑ اور ان کی ماں مریمؑ ہیں حالانکہ یہ عقیدہ عظیم ترین گناہ ہے۔ اس لیے اللہ تعالیٰ نے قرآن مجید کی مذکورہ سورت میں صاف صاف ارشاد فرمایا کہ اس نے مریم بنت عمران کے بطن سے اپنے بندے عیسیٰؑ کو اسی طرح پیدا کیا تھا جیسے وہ اپنی تمام مخلوقات کو پیدا کرتا ہے اور ان سے قبل جیسے وہ آدمؑ کو بغیر باپ کے پیدا کر چکا تھا جب کہ آدمؑ کی تو ماں بھی نہیں تھی، بس اس نے فرمایا: ”پیدا ہوجا” اور وہ پیدا ہوگئے۔

حضرت عیسیٰؑ کی ولادت اور ان کی محترم والدہ ماجدہ کے بارے میں جو کچھ اللہ تعالیٰ عزاسمہ، نے سورۂ مریمؑ میں ارشاد فرمایا ہے اسے ہم ان شاء اللہ تعالیٰ آگے چل کر عنقریب تفصیل سے پیش کریں گے۔

سورۂ آلِ عمران میں اللہ تعالیٰ کا ارشاد ہے:
”خدا نے آدم اور نوح (علیہ السلام) اور خاندان عمران کو تمام جہان کے لوگوں میں منتخب فرمایا تھا۔ ان میں سے بعض بعض کی اولاد تھے اور خدا سننے والا اور جانے والا ہے۔ (وہ وقت یاد کرنے کے لائق ہے) جب عمران کی بیوی نے کہا کہ اے پروردگار جو (بچہ) میرے پیٹ میں ہے میں اس کو تیری نذر کرتی ہوں اسے دنیا کے کاموں سے آزاد رکھوں گی تو (اسے) میری طرف سے قبول فرما تو سننے والا (اور) جاننے والا ہے۔ جب ان کے ہاں بچہ پیدا ہوا اور جو کچھ ان کے ہاں پیدا ہوا تھا خدا کو خوب معلوم تھا تو وہ کہنے لگیں کہ پروردگار! میرے تو لڑکی ہوئی ہے اور (نذر کے لیے) لڑکا موزوں تھا کہ وہ لڑکی کی طرح (ناتواں) نہیں ہوتا اور میں نے اس کا نام مریم رکھا ہے اور میں اس کو اور اس کی اولاد کو شیطان مردود سے تیری پناہ میں دیتی ہوں تو پروردگار نے اس کو پسندیدگی کے ساتھ قبول فرمایا اور اسے اچھی طرح پرورش کیا اور زکریا ؑکو اس کا متکفل بنایا۔ ذکریاؑ جب کبھی عبادت گاہ میں اس کے پاس جاتے تو اس کے پاس کھانا پاتے۔ (یہ کیفیت دیکھ کر ایک دن مریم سے) پوچھنے لگے کہ مریم یہ کھانا تمہارے پاس کہاں سے آتا ہے۔ وہ بولیں خدا کے ہاں سے (آتا ہے) بے شک خدا جسے چاہتا ہے بے شمار رزق دیتا ہے“۔ (۳: ۳۳- ۳۷)

ان آیات کریمہ میں اللہ تعالیٰ جل شانہ، نے آدمؑ اور ان کی اس اولاد کا ذکر فرمایا ہے جو ان کی شریعت کا اتباع کرتی ہے اور اس کی اطاعت کو اپنے لیے لازم قرار دیتی ہے پھر خداوند تعالیٰ نے اس اولاد آدم میں آل ابراہیم کی تخصیص فرمائی جن میں بنو اسماعیل اور بنو اسحٰق دونوں شامل ہیں۔

اس کے بعد اللہ تعالیٰ نے طیب و طاہر ہونے کا ذکر فرمائے ہوئے جن لوگوں کا ذکر فرمایا وہ اٰل عمران ہیں اور عمران سے مُراد حضرت مریم علیہا السلام کے محترم والد عمران ہیں جن کا نسب نامہ محمد بن اسحٰق نے عمران بن ہاشم بن امون ابن عیشا بن حزقیا بن احدیق بن موثم بن عزازیا بن امضیا بن یاوش بن احربہو بن یازبن یہفاشاط بن ایشا بن ایبان بن رحبعام بن سلیمان بن داؤد بتایا ہے۔

ابوالقاسم بن عساکر نے حضرت مریم علیہا السلام کا نسب نامہ حسب ذیل بتایا ہے:
”مریم بنت عمران بن ماثان بن العازر بن الیود بن اختر بن صادوق بن عیازدز بن الیاقیم بن ایبود بن زریا بیل بن شالقال بن یوحينا بن برشا بن امون بن میشا بن حزقا بن احاز بن عزریا بن یورام بن یوشافاط ابن ایشا بن ایبا بن رحبعام ابن سلیمان بن داؤد ؑ“۔

 ابن عساکر کے بتائے ہوئے حضرت مریم علیہا السلام کے اس نسب نامے اور ان کے اس نسب نامے میں جو ان کا ابن اسحٰق نے بتایا ہے کسی قدر فرق پایا جاتا ہے۔ تاہم دونوں نسب ناموں کے سلسلہ داؤدؑ سے منسلک ہونے میں کوئی اختلاف نہیں ہے اور یہ ایک امر بدیہی ہے حضرت مریم علیہا السلام کے والد عمران تھے جو بڑے پابند نماز تھے اور ان کی والدہ ماجدہ حنہ بنت فاقود بن قبیل بڑی نیک اور عبادت گزار تھیں اور اس زمانے کے نبی زکریاؑ قولِ جمہور کے مطابق مریم علیہا السلام کی بہن اشیاع کےشوہر تھے۔ تاہم یہ بھی کہا جاتا ہے کہ وہ حضرت مریم علیہا السلام کی خالہ اشیاع کے شوہر تھے۔ واللہ اعلم

 ابن اسحٰق وغیرہ بیان کرتے ہیں اور قرآن مجید کی مندرجہ بالا آیاتِ شریفہ سے بھی یہی ثابت ہوتا ہے کہ حضرت مریم علیہا السلام کی والدہ کے ہاں اولاد نہیں ہوتی تھی تو انہوں نے ایک دن خوب صورت پرندے کو اپنے سر پر منڈلاتے دیکھ کر اور اسے نیک فال سمجھ کر اللہ تعالیٰ سے اولاد کے لیے دُعا مانگی تھی اور منت مانی تھی کہ ان کے ہاں جو بچہ ہوگا اسے اللہ تعالیٰ کی نذر کر کے بیت المقدس بھیج دیں گی جیسے وہاں کے خدام اپنے بچوں کو اللہ تعالیٰ کی نذر کر کے وہاں چھوڑ دیتے تھے اور ان سے کوئی کام نہیں لیا جاتا تھا۔

پھر جب ان کے ہاں خدا کے فضل و کرم سے لڑکی مریمؑ پیدا ہوئیں تو انہوں نے رنجیدہ ہو کر اللہ تعالیٰ سے عرض کیا کہ لڑکا ہوتا تو نذر کے لیے موزوں ہوتا کیونکہ لڑکی صنف ضعیف ہونے کی وجہ سے لڑکے کے برابر نہیں ہوتی ہے۔

 تاہم حضرت مریم علیہا السلام نے اللہ تعالیٰ سے یہ بھی عرض کیا تھا کہ انہوں نے اپنی نو مولود لڑکی کا نام مریم رکھا ہے جس سے یہ ظاہر ہوتا ہے کہ اس زمانے میں بھی بچوں کے روزِ ولادت ہی ان کے نام رکھنے کا رواج تھا۔

 اس کے علاوہ صحیحین (صحیح مسلم و صحیح بخاری) میں حضرت انسؓ سے مروی ہے کہ جب ان کے ہاں لڑکا پیدا ہوا تو وہ اُسی روز اُسے رسول اللہﷺ کی خدمت میں لے گئے تو آپ نے انہیں مبارک باد دے کر اس نومولود کا نام عبداللہ رکھا تھا یہ اس بات کی دلیل ہے کہ نومولود بچوں کے روزِ ولادت ان کے تسمیہ کی (نام رکھنے کی) رسم اس وقت بھی جاری تھی۔ البتہ ایک حدیث حسن میں جو سمرہ کے حوالے سے مشہور ہے یہ بیان کیا گیا ہے کہ نومولود بچوں کے والدین ان کے تسمیہ مونڈن اور عقیقے کی رسم ساتویں

PAGE 61 IS MISSING IN THE BOOK HERE

مریم علیہا السلام کے اس اظہار تعجب کے بعد کہ جب کہ انہیں کسی مرد نے چھوا تک نہیں تو ان کے ہاں لڑکا کیسے پیدا ہوسکتا ہے اور اللہ تعالیٰ نے ان کی پاکدامنی پر انہیں اطمینان دلایا تھا کہ وہ اور ان کا بچہ دونوں دنیا میں خاص مناصب کے حامل ہوں گے۔ وغیرہ وغیرہ

یہ بھی یادر ہے کہ اللہ تعالیٰ نے مریمؑ سے یہ بھی فرمایا تھا کہ ان کے ہاں ہونے والا بچہ بڑے ہونے کے علاوہ جھولے میں بھی گفتگو کرے گا اور جب حضرت عیسیٰؑ کی ولادت کے بعد جب یہ کرشمہ قدرت ظہور میں آیا تو حضرت مریم علیہا السلام پر انگشت نمائی کرنے والے حیرت زدہ ہو کر خود ہی آئندہ کے لیے خاموش ہوگئے تھے۔

اللہ تعالیٰ نے یہ بھی ارشاد فرمایا تھا کہ عیسیٰؑ بڑے ہو کر نہ صرف انجیل بلکہ تورات کے احکام و مطالب بنی اسرائیل کوسمجھائیں گے بلکہ انبیا ءعلیہم السلام میں ایک بہت بلند درجے پر فائز ہوں گے۔

مستند روایات سے ثابت ہے کہ حضرت عیسیٰؑ نہ صرف مبروس اور کوڑھیوں کو خدا کے حکم سے آنا ََفاناََ درست کر دیتے تھے بلکہ وہ مردوں کو زندہ کر دیتے تھے۔ تاہم وہ فرمایا کرتے تھے کہ اللہ تعالیٰ نے انہیں دوسرے انسانوں کی طرح مٹی سے پیدا کیا ہے۔ البتہ اس نے مجھے حکم دیا ہے کہ میں نہ صرف تمہیں تورات میں نازل شدہ احکام سناؤں بلکہ جو احکام اللہ تعالیٰ مجھے تمہاری ہدایت کے لیے وحی کے ذریعہ دیتا ہے ان پر تمہیں عمل کرنے کی تلقین کروں (یعنی وہ احکام جو انجیل میں وقتہََ وقتہََ ان پر اترے)

ان کی بنی اسرائیل کو ہدایت تھی کہ وہ صرف خدا کو اپنا واحد معبود مانیں، محرمات سے بچیں اور اپنے پروردگار کی عبادت کیا کریں۔ انہوں نے فرمایا:
”اللہ تعالیٰ ہی میرا اور تمہارا پروردگار ہے، اسی کی عبادت کرو، یہی سیدھا راستہ ہے“۔

سورۂ مریم میں اللہ تعالیٰ کا ارشاد ہے کہ:
”میں نے تمہیں دنیا کی تمام عورتوں سے افضل بنایا ہے“۔

اس بارے میں مفسرین کہتے ہیں کہ اللہ تعالیٰ کا حضرت مریم علیہا السلام کے بارے میں یہ ارشاد دنیا کی عام عورتوں کے متعلق ہے۔ وہ یہ بھی کہتے ہیں کہ جن انبیاء کی ماؤں سے اللہ تعالیٰ نے کلام فرمایا وہ سب اس وجہ سے درجہ نبوت پر فائز نہ تھیں اور ان میں بھی درجات ہیں۔ ان درجات سے یہ ثابت نہیں ہوتا کہ مریم علیہا السلام سارہؓ اور اُم عیسیٰؑ سے افضل تھیں بلکہ یہ ارشاد ربانی عمومی ارشادات رب العزت کے تحت آتا ہے۔

اسی طرح حضرت عیسیٰؑ کے بارے میں اللہ تعالیٰ کے اس ارشاد سے کہ میں نے تمہیں عالمین پر فضیلت دی ہے یہ ثابت نہیں ہوتا کہ حضرت موسیٰؑ اور حضرت عیسیٰؑ کو آنحضرتﷺ پر فضیلت حاصل ہے نہ یہ کہ ان انبیاء کی امتوں کو امت محمدی پر فضیلت حاصل ہے کیونکہ خود اللہ تعالیٰ کے ارشاد کے مطابق آنحضرت ﷺ کو نبی آخر الزماں اور متمم احکام الہٰی ہونے کے باعث تمام دیگر انبیاء پر فضیلت حاصل ہے اور اسی طرح امت محمدی تمام انبیاء علیہ السلام کی امتوں سے افضل ہے جسے خیرالامم کہا گیا ہے۔

حضرت عیسیٰؑ کے بارے میں اللہ تعالیٰ کا ارشاد کہ ”عیسیٰ ابن مریم اللہ کے رسول ہیں اور اس سے زیادہ نہیں اور ان سے قبل بھی دنیا میں رسول آچکے ہیں اور ان کی ماں (یعنی مریم علیہا السلام) صدیقہ ہیں“۔ بہر کیف حضرت مریم علیہا السلام کا مقام بہت اعلیٰ ہے لیکن دوسرے انبیاء علیہ السلام کی ماؤں کی طرح ان میں سے ایک بھی نبی نہیں تھی چونکہ بقول باری تعالیٰ اس نے عورتوں میں سے کسی کو نبی نہیں بنایا تاہم کچھ عورتیں افضل النساء کا اپنے اپنے زمانے میں درجہ رکھتی تھیں جیسے آسیہؑ بنت مزاحم، خدیجہ بنت خویلد اور فاطمہ بنت محمد (ﷺ) اور یہی درجہ اپنے زمانے کی عورتوں کو حضرت مریم بنت عمران کو حاصل تھا۔آنحضرتﷺ نے بھی حضرت مریم بنت عمران اور حضرت خدیجہ بنت خویلد کو خیرالنساء کے نام سے یاد فرمایا ہے۔

امام احمدؒ سے بحوالہ عبدالرزاق وغیرہ مروی ہے کہ آنحضرتﷺ نے ارشاد فرمایا کہ اونٹوں پر سوار ہونے والی عورتوں میں سے عرب میں قریش کی عورتیں سب سے بہتر ہیں جو اپنے کمسن لڑکوں یا اپنے شوہروں کے سوا کبھی اونٹ پر سوار نہیں ہوئیں۔

 امام احمدؒ سے بحوالہ ابو ہریرہ ؓ یہ بھی مروی ہے کہ رسول اللہﷺ کومعلوم تھا کہ حضرت مریم بنت عمران بھی اونٹ پرسوار نہیں ہوئیں۔

آنحضرتﷺ نے متعدد بار ارشاد فرمایا کہ فاطمہ بنت محمد رسول اللہﷺ جنت کی تمام عورتوں کی سردار ہوں گی الایہ کہ مریم بنت عمران (علیہا السلام) ان کے ساتھ ہوں گی۔ اسی طرح آپ نے مذکورہ بالا تمام عورتوں کے جنتی ہونے کی بشارت دی۔

متعدد روایات میں آیا ہے کہ آنحضرتﷺ کی جملہ ازواج ِمطہرات آپؐ کے ارشادات کے مطابق جنتی ہیں۔

 ابن عساکر ابی زرعہ دمشقی کی روایت عبداللہ بن صالح وغیرہ کی زبانی اور معاویہ بن صفوان بن عمرو خالد بن معدان اور کعب الاحبار کے حوالے سے نقل کرتے ہوئے بیان کرتے ہیں کہ معاویہؓ نے کعب الاحبار سے صخرہ کے بارے میں پوچھا تو وہ بولے کہ صخرہ نخلہ پر ہے اور نخلہ جنت کی نہروں میں سے ایک نہر پر واقع ہے جس کے کنارے مریم بنت عمران اور آسیہ بنت مزاحم ایک درخت کے نیچے جنتی عورتوں کی ضروریات کی نگرانی کر رہی ہوں گی جب قیامت آئے گی۔ لیکن یہ روایت موضوع ہے اور خرافات اسرائیلات پر مبنی ہے اور اس لیے ” منکر“ ہے۔
