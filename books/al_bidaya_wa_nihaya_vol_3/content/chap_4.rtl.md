# باب ٤

## رسول اللہﷺ کے اصحاب رضی اللہ عنہم کی مکے سے حبشہ کی طرف ہجرت

ہم اللہ تعالیٰ کے شکرگزار ہیں کہ اس کے فضل و کرم سے ہم مظلوم مسلمانوں پر مشرکین مکہ کے مظالم کا ذکر اس سے قبل کر چکے ہیں۔ جب ان مشرکین کے مظالم کی مسلمانوں پر انتہا ہوگئی تو خداوند تعالیٰ نے انہیں مکے سے حبشہ کی طرف ہجرت کا حکم دیا لیکن رسول اللہﷺ اور آپﷺ کے چچا ابوطالب کو ہجرت سے منع فرمایا۔

واقدی کی روایت کے مطابق ان مسلمانوں نے مکے سے حبشہ کی طرف بعثت نبوی کے پانچویں سال رجب کے مہینے میں ہجرت کی اور جن لوگوں نے سب سے پہلے ہجرت کی ان میں گیارہ مرد اور چار عورتیں تھیں وہ لوگ ماش اور راکب کے درمیانی علاقے میں ساحل سمندر پر پہنچے اور وہاں سے حبشہ کے لیے نصف دینار پر کشتی کرایہ پر لی۔ ان پہلے ہجرت کرنے والوں کے نام یہ ہیں:

حضرت عثمان بن عفان اور آپ کی اہلیہ رقیہ بنتِ رسول اللہﷺ، ابوحذیفہ بن عقبہ اور ان کی بیوی سہلہ بنت سہیل، زبیر بن عوام، مصعب بن عمیر، عبدالرحمٰن بن عوف، ابوسلمہ بن عبدالاسد اور ان کی بیوی اُم سلمہ بنت ابی امیہ، عثمان بن مظعون، عامر بن ربیعہ العنزی اور ان کی بیوی لیلیٰ بنت ابی حثمہ، ابوسبرہ بن ابی رہم[^1] (بعض جگہ ابی کی بجائے ابو لکھا گیا ہے) حاطب بن عمرو، سہیل بن بیضا اور عبداللہ بن مسعود رضی اللہ عنہم اجمعین۔

ابن جریر اور بعد کے لوگوں نے ان کی تعداد بیاسی بتائی ہے جو عورتوں اور بچوں کے علاوہ ہے۔ اگر عمار بن یاسر رضی اللہ عنہ کو بھی ان میں شمار کیا جائے تو مردوں کی کل تعداد تراسی ہوتی ہے۔

ابن اسحٰق کہتے ہیں کہ جب رسول اللہﷺ نے دیکھا کہ مسلمان مشرکین مکہ کے ظلم و ستم سے کسی طرح نجات نہیں پا سکتے اور ان کی حفاظت کے سلسلے میں آپ کے چچا ابوطالب بھی بے بس ہو چکے ہیں تو آپ نے انہیں حبشہ کی طرف ہجرت کا حکم دیا کیونکہ آپ کے نزدیک وہاں کا حکمران انصاف پسند تھا اور مسلمان وہاں محفوظ رہ سکتے تھے۔ اسی لیے آپﷺ نے ان سے فرمایا:

"اگر تم لوگ حبشہ چلے جاؤ تو وہاں تمہیں کوئی نقصان نہیں پہنچے گا کیونکہ وہ ملک اور اس کا حکمران حق و صداقت کا حامی ہے اور وہاں تم لوگ وہی کر سکتے ہو جو اللہ تعالیٰ تم سے چاہتا ہے۔

---

[^1] یونس بن عیسیٰ کی روایت میں "زہم" لکھا ہے۔ (مؤلف)

---

چنانچہ آپ کے اصحاب رضی اللہ عنہم نے اس کے بعد حبشہ کی طرف ہجرت کی جو صرف مشرکین مکہ کے ظلم و ستم سے نجات پانے اوراللہ کے دین پر قائم رہنے کے لیے تھی۔ ان میں جن لوگوں نے سب سے پہلے ہجرت کی وہ حضرت عثمان بن عفان (رضی اللہ عنہ) تھے اور ان کی اہلیہ رقیہؓ بنت رسول اللہﷺ تھیں۔ یہ بات بیہقی نے یعقوب بن سفیان کی روایت کی بنیاد پر عباس منیری، بشر بن موسیٰ اور حسن ابن زیاد البرجمی کے حوالے سے بتائی ہے۔ اس کے علاوہ بیہقی، قتادہ کے حوالے سے بھی بیان کرتے ہیں کہ اللہ کی راہ میں ہجرت کرنے والے پہلے صاحب ایمان حضرت عثمان بن عفان رضی اللہ عنہ اور ان کی اہلیہ رقیہؓ بنت رسول اللہﷺ ہی تھے۔ وہی یہ بھی بیان کرتے ہیں کہ انہوں نے نضر بن انس اور اباحمزہ یعنی انس بن مالک رضی اللہ عنہ سے بذات خود بھی یہی سنا کہ سب سے پہلے حضرت عثمان بن عفان رضی اللہ عنہ اور ان کی بیوی رقیہؓ بنت رسول اللہﷺ ہی حبشہ کی طرف ہجرت کے ارادے سے مکہ سے نکلے تھے اورانہوں نے اس کی اطلاع آپ کو دی تھی۔ اس کے بعد قریش کی ایک عورت نے آپ کی خدمت میں حاضر ہو کر دریافت کیا:

"اے محمد! (ﷺ) کیا آپ نے عثمان اور ان کی بیوی رقیہ کو مکے سے جاتے دیکھایا آپ کو اس کی اطلاع ہے؟"۔

آپﷺ نے اس سے پوچھا:

"کیا تم نے انہیں دیکھا تھا ؟"۔

وہ بولی:

"ہاں! میں نے دیکھا کہ وہ اپنی بیوی یعنی آپ کی بیٹی رقیہ رضی اللہ عنھا کو ایک گدھے پر بٹھائے اس راستے سے مکے سے باہر جا رہے تھے"۔
اس عورت سے یہ سن کر آپﷺ نے فرمایا:

"اللہ ان دونوں کو خیریت سے رکھے، عثمان (رضی اللہ عنہ) حضرت لوط علیہ السلام کے بعد اللہ کی راہ میں اپنے اہل خاندان کے ساتھ ہجرت کرنے والے پہلے شخص ہیں"۔

ابن اسحٰق کے بقول مذکورہ بالا مستند روایات کی بنیاد پر مکے سے حبشہ کی طرف ہجرت کرنے والے جن افراد کی تعداد ۸۳ (تراسی) بتائی گئی ہے ان کے نام یہ ہیں (چھوٹے بچے اور وہ بچے جو حبشہ میں پیدا ہوئے اس تعداد میں شامل نہیں ہیں)۔

ابوحذیفہ بن عتبہ اور ان کی بیوی سہلہ بنت سہیل بن عمرو جن کے بطن سے حبشہ میں محمد بن حذیفہ پیدا ہوئے، زبیر بن عوام، مصعب بن عمیر، عبدالرحمٰن بن عوف، ابوسلمہ بن عبدالاسد اور ان کی بیوی اُم سلمہ بنت ابی امیہ بن مغیرہ جن کے بطن سے زینب پیدا ہوئیں، عثمان بن مظعون، آل خطاب کے حلیف عامر بن ربیعہ جو بنی عنز بن وائل میں سے تھے اور ان کی بیوی لیلیٰ بنت ابی حشمہ، ابوسبره بن ابی رہم عامری اور ان کی بیوی اُم کلثوم بنت سہیل بن عمرو جنہیں ابوحاطب ابن عمرو بن عبد شمس بن عبدود بن نصر بن
مالک بن فضیل بن عامر رضی اللہ عنہم اجمعین بھی کہا جاتا ہے اور یہی ان پہلے لوگوں میں شامل تھے جنہوں نے سب سے پہلے حبشہ کی طرف ہجرت کی تھی اور ابن ہشام کے بقول اور دوسرے اہل علم کی روایات کے مطابق ان پہلے دس آدمیوں میں عثمان بن مظعون بھی شامل تھے۔

ابن اسحٰق بیان کرتے ہیں کہ مسلمانوں کی اس پہلی جماعت کے بعد جس نے مکے سے حبشہ کی طرف ہجرت کی جعفر بن ابی طالب اپنی اہلیہ اسماء بنت تمہیں کو ہمراہ لے کر حبشہ کی طرف روانہ ہوئے جہاں ان کی بیوی کے بطن سے عبداللہ بن جعفر کی ولادت ہوئی۔ ان کے بعد باقی وہ سب مسلمان بھی جنہیں آنحضرتﷺ نے ہجرت کی اجازت دی تھی مکے سے حبشہ کی طرف روانہ ہوگئے اور وہاں جا کر جمع ہوئے۔

موسىٰ بن عقبہ کے نزدیک مسلمانوں نے مکے سے حبشہ کی طرف اس زمانے کے بعد ہجرت کی تھی جب حضرت ابوطالب نے رسول اللہﷺ اور اپنے حلیفوں کو ساتھ لے کر مکے سے اس جگہ جا کر قیام کیا تھا جسے اب شعب ابوطالب کہا جاتا ہے لیکن یہ بات محل نظر ہے۔ واللہ اعلم

موسیٰ بن عقبہ کا خیال یہ بھی ہے کہ جعفر بن ابی طالب مسلمانوں کی دوسری جماعت کے ساتھ اس وقت حبشہ گئے تھے۔ جب وہاں سے کچھ لوگ مکہ واپس آگئے تھے کیونکہ ان لوگوں کو اطلاع ملی تھی کہ قریش مسلمان ہو کر نماز پڑھنے لگے ہیں۔ ان لوگوں میں عثمان بن مظعون بھی شامل تھے۔ البتہ حبشہ سے واپسی کے بعد جب ان کی اطلاع غلط نکلی تو کچھ لوگوں کے سوا جو مکہ میں ٹھہر گئے تھے باقی سب لوگ دوبارہ حبشہ چلے گئے اور اسی وجہ سے ان کی دوبارہ واپسی کو ہجرت ثانیہ کہا جاتا ہے جس کا تفصیلی ذکر ہم عنقریب آگے چل کر کریں گے۔ ویسے موسیٰ بن عقبہ کے بقول جعفر بن ابی جعفر اس دوسری جماعت کے ساتھ گئے تھے جس نے مکے سے دوبارہ حبشہ کی طرف ہجرت کی تھی۔ تاہم ابن اسحٰق کی روایت یہ ہے کہ انہوں نے(جعفر بن ابی طالب نے) پہلی ہی جماعت کے ساتھ ہجرت کی تھی۔ اس پر بھی ہم ان شاءاللہ آگے چل کر مزید روشنی ڈالیں گے اور اس پر تفصیلی گفتگو کریں گے کیونکہ جعفر بن ابی طالب ہی جیسا کہ دوسری مستند روایات سے ثبوت ملتا ہے۔ وہ شخص تھے جنہوں نے نجاشی کے روبرو مسلمان مہاجرین کی ترجمانی کی تھی۔

ابن اسحٰق نے جعفر بن ابی طالب کے ہمراہ جن لوگوں کی ہجرت کا ذکر کیا ہے ان میں عمرو بن سعید بن العاص، ان کی بیوی فاطمہ بنت صفوان بن امیہ بن محرث بن شق الکنعانی، ان کے بھائی خالد اور ان کی بیوی امینہ بنت اسعد خزاعی جن کے بطن سے سعید پیدا ہوئے تھے اور ایک کنیز جس سے بعد میں زبیر نے عقد کر لیا تھا اور اس کے بطن سے عمر اور خالد کی ولادت ہوئی تھی۔ ابن اسحٰق کے بقول ان لوگوں کے ہمراہ عبداللہ بن جحش بن رئاب، ان کے بھائی عبداللہ اور ان کی بیوی اُم حبیبہ بنت ابی سفیان قیس بن عبداللہ جو بنی اسد بن خزیمہ میں سے تھے اور ان کی بیوی برکہ جو ابی سفیان کے غلام یسار کی بیٹی تھیں۔ معیقیب بن ابی فاطمہ جو سعید
بن عاص کے غلاموں میں سے تھے اور ابن ہشام کے بقول ان کا تعلق دوس سے تھا، شامل تھے۔ ابن ہشام کہتے ہیں کہ ان لوگوں میں ابوموسیٰ اشعری، آل عتبہ بن ربیعہ کے حلیف عبداللہ بن قیس بھی شامل تھے جن کا تفصیلی ذکر ہم آگے چل کر کریں گے۔ ابن ہشام کے بیان کے مطابق اس جماعت میں دوسرے لوگ تھے عتبہ بن غزوان، یزید بن زمعہ بن اسود، عمرو بن امیہ بن حارث بن اسد، طلیب بن عمیر بن وہب بن ابی کثیر بن عبد، سویبط بن حریملہ، وجہم بن قیس العبدوی اور ان کی بیوی ام حرملہ بنت عبدالاسود اور ان کے بیٹے عمرو بن جہم اور خزیمہ بن جہم، ابوالروم بن عمیر بن ہاشم بن عبد مناف بن عبدالدار، فراس بن نضر بن حارث بن کلدہ، عامر بن ابی وقاص جو سعد کے بھائی تھے، المطلب بن ازہر بن عبد عوف الزہری اور ان کی بیوی رملہ بنت ابی عوف بن صبیرہ جن کے بطن سے عبداللہ پیدا ہوئے، عبداللہ بن مسعود اور ان کے بھائی عتبہ، مقداد بن اسود، حارث بن خالد بن صخر تمیمی اور ان کی بیوی ریطہ بنت حارث بن جبیلہ جن کے بطن سے موسیٰ، عائشہ اور زینب و فاطمہ پیدا ہوئے عمرو بن عثمان بن عمرو بن کعب بن کعب سعد بن تیم بن مره، شماس بن عثمان بن شرید مخزومی ان کا نام شماس ابن ہشام کے بقول ان کی خوب صورتی کی وجہ سے پڑ گیا تھا ویسے ان کا اصل نام عثمان بن عثمان تھا۔ ان لوگوں کے علاوہ مہاجرین میں مندرجہ ذیل لوگ شامل تھے۔

ہبار بن سفیان بن عبدالاسد مخزومی اور ان کا بھائی عبداللہ، ہشام بن ابی حذیفہ ابن مغیرہ بن عبداللہ بن عمرو بن مخزوم، سلمہ بن ہشام بن مغیرہ، عیاش بن ابی ربیعہ بن مغیرہ معتب بن عوف بن عامر جو بنی مخزوم کے حلیفوں میں سے اور عیہامہ کے نام سے مشہور تھے، عثمان بن مظعون کے بھائی قدامہ و عبداللہ، سائب بن عثمان بن مظعون حاطب بن حارث بن معمر، ان کی بیوی فاطمہ بنت مجلل اور اس کے بطن سے حاطب کے دو بیٹے محمد و حارث، حاطب کا بھائی خطاب، خطاب کی بیوی فکیہہ بنت یسار، سفیان بن معمر بن حبیب اور ان کی بیوی حسنہ اور اس کے بطن سے سفیان کے دو بیٹے جابر و جنادہ نیز حسنہ کے پہلے شوہر سے اس کا بیٹا شرحبیل بن عبداللہ جسے شرحبیل بن حسنہ بھی کہا جاتا تھا، عثمان بن ربیعہ بن اہبان بن وہب بن حذافہ بن جمح، خنیس بن حذافہ بن قیس ابن عدی عبداللہ بن حارث بن قیس بن عدی بن سعید بن سہم، ہشام بن عاص بن وائل ابن سعید، قیس بن حذافہ بن قیس بن عدی اور ان کے بھائی عبداللہ، ابوقیس بن حارث بن قیس ابن عدی، ان کی بہن اور حارث کے بیٹے حارث، معمر، سائب بشر اور سعید، سعید بن قیس ابن عدی لامہ جنہیں سعید بن عمرو تمیمی بھی کہتے تھے، عمیر بن رئاب بن حذیفہ بن مہشم بن سعید بن سہم، حلیف لبنیٰ سہم جن کا اصل نام محیمہ بن جزء الزبیدی تھا معمر بن عبداللہ العدوی، عروہ بن عبدالعزیٰ، عدی بن فضلہ بن عبدالعزیٰ اور ان کے بیٹے نعمان عبداللہ بن مخرمہ عامری، عبداللہ بن سہیل بن عمرو، سلیط بن عمرو، اور ان کے بھائی سکران اور سکران کی بیوی سودہ بنت زمعہ، مالک بن ربیعہ، مالک کی بیوی عمرہ بنت سعدی، ابوحاطب بن عمرو العامری، عامری کا حلیف سعد بن خولہ جن کا تعلق یمن سے تھا۔ ابوعبیدہ عامر بن عبداللہ بن جراح فہری، سہیل بن بیضا (بیضا سہیل کی والدہ تھیں اور ان کا اصل نام رعد بنت جحدم بن امیہ بن ظرب بن حارث بن فہر تھا۔) سہیل کا خاندانی نام سہیل بن وہب بن ربیعہ بن ہلال ابن ضُبہ بن حارث تھا۔

مندرجہ بالا افراد کے علاوہ باقی لوگوں کے نام یہ ہیں:

عمرو بن ابی سرح بن ربیعہ بن ہلال بن مالک بن ضُبہ بن حارث، عیاض بن زہیر بن ابی شداد بن ربیعہ بن ہلال بن مالک
بن ضبہ، عمرو بن حارث بن زہیرا بن ابی شداد بن ربیعہ عثمان بن عبدغنم بن زہیر اخوات، سعید بن عبد قیس بن لقیط اور ان کے بھائی حارث فہریون۔[^1]

---

[^1] ان مہاجرین اور ان کی صحیح تعداد کے بارے میں مؤرخین میں اختلاف ہے۔ ہم نے متفق علیہ ناموں کے متعلق سیرت ابن ہشام کے علاوہ ابن اسحاق کے گنائے نام دوسری متعدد روایات سے مطابقت کے بعد یہاں درج کیے ہیں۔

---

ابن اسحٰق بیان کرتے ہیں کہ مکے سے حبشہ کی طرف ہجرت کرنے والے ان لوگوں کے علاوہ ان کے چھوٹے بھی ان کے
ساتھ تھے اور کچھ بچے بعد میں حبشہ میں پیدا ہوئے۔ بہرحال اگر ان میں عمار بن یاسر رضی اللہ عنہ کو بھی شامل کر لیا جائے تو ان مردوں اور عورتوں کی مجموعی تعداد ۸۳ (تراسی) ہوتی ہے تاہم عمار بن یاسر کے بارے میں پھر بھی شک وشبہ کی گنجائش باقی رہتی ہے اور ابوموسیٰ اشعری کے بارے میں مندرجہ بالا لوگوں کے ساتھ مکے سے حبشہ کو ہجرت کا تذکرہ اور زیادہ عجیب معلوم ہوتا ہے۔

امام احمدؒ بیان فرماتے ہیں کہ انہوں نے زبیر بن معاویہ کے بھائی خدیج کی زبانی جو کچھ سنا ہے اور آخر الذکر نے ابی اسحٰق عبداللہ بن عتبہ اور ابن مسعود کے حوالے سے بیان کیا وہ یہ ہے کہ مکے سے جو لوگ رسول اللہﷺ کا پیغام لے کر حبشہ کے حکمران نجاشی کے پاس گئے تھے ان کی مجموعی تعداد تقریباً اسی تھی جن میں عبداللہ بن مسعود، جعفر عبداللہ بن عرفطہ، عثمان بن مظعون اور ابوموسیٰ شامل تھے۔ اس کی خبر جب مشرکین قریش کو ملی تو انہوں نے اپنی طرف سے عمرو بن عاص اور عمارہ بن ولید کو نجاشی کے لیے
تحائف دے کر حبشہ بھیجا اور یہ لوگ جب نجاشی کے دربار میں پہنچے تو وہ اسے تحائف پیش کرنے سے قبل وہاں کے دستور کے مطابق اس کے سامنے سربسجود ہوگئے لیکن مسلمان ویسے ہی کھڑے رہے۔ قریش کے بھیجے ہوئے لوگوں نے نجاشی سے کہا کہ ان لوگوں نے ہمارے قدیم مذہب سے بغاوت کی ہے اور اب پناہ لینے کے لیے آپ کے پاس آگئے ہیں۔ انہوں نے یہ بھی کہا کہ:

"ویسے تو یہ سب ہمارے رشتہ میں بھائی ہیں لیکن یہ تو آپ کے مذہب اور حضرت عیسیٰ ابن مریم کو بھی نہیں مانتے اور دیکھ لیجیے انہوں نے آپ کو سجدہ بھی نہیں کیا۔ جو آپ کے ملکی دستور کے خلاف ہے"۔

جب مسلمانوں سے نجاشی نے اس کے بارے میں پوچھا تو جعفر آگے بڑھ کر بولے:

"میں ان مسلمانوں کا نمائندہ اور ترجمان ہوں۔ واقعہ ہے کہ ہمارے ہاں اللہ نے ایک نبی بھیجا ہے جس کا کہنا ہے کہ خدا
ایک ہے، اس کا کوئی شریک نہیں اور اس کے سوا کسی دوسرے کو سجدہ کرنا جائز نہیں۔ ہم اپنے اس نبی پر ایمان لے آئے ہیں اور مسلمان ہو گئے ہیں لیکن ہم مسلمانوں پر قریش کے دوسرے لوگوں نے ظلم و ستم کی انتہا کر دی تو ہمارے نبی حضرت محمد بن عبداللہ بن عبدالمطلب نے ہمیں اجازت دی کہ ہم ظالم قریش سے نجات حاصل کرنے کے لیے آپ کے پاس چلے جائیں کیونکہ آپ بھی بتوں کی پرستش کے خلاف ہیں۔

جب ان سے حضرت عیسیٰ (علیہ السلام) کے بارے میں سوال کیا گیا تو انہوں نے نجاشی کو بتایا کہ ان کے نبی کا ارشاد ہے کہ حضرت عیسی علیہ السلام یہ بھی خدا کے نبی تھے لیکن ان کی والدہ حضرت مریم علیہا السلام کو کسی مرد نے ہاتھ نہیں لگایا تھا یعنی وہ کنواری تھیں لیکن خدا نے ان کے بطن سے اپنی قدرت کاملہ کے ذریعہ حضرت عیسیٰ علیہ السلام کو پیدا کیا تھا جنہیں دوسرے انبیاء کے ساتھ مانے بغیر خدا کے حکم کے مطابق کوئی مسلمان درحقیقت مسلمان نہیں ہو سکتا۔ حضرت جعفر رضی اللہ عنہ کی زبان سے نجاشی نے یہ باتیں سن کر کہا تھا:

"مجھے یقین ہے کہ تمہاری طرف خدا نے جو نبی بھیجا ہے۔ یہ وہی خدا کا آخری نبی ہے جس کا ذکر انجیل مقدس میں آیا
ہے۔ لہذا تم لوگ جب تک چاہو یہاں امن و امان اور آرام سے رہو"۔

نجاشی کی زبان سے یہ باتیں سن کر مشرکین مکہ کے بھیجے ہوئے دونوں آدمی بہت شرمندہ ہوئے نجاشی نے ان کے تحائف بھی قبول کرنے سے انکار کر دیا تھا۔ یہ خبر جب رسول اللہﷺ کو پہنچی تو آپ نے نجاشی کے حس میں دعا فرمائی اور وہ بھی جب تک زندہ رہا ہمیشہ مسلمانوں کا حلیف اور خیرخواہ رہا۔ یہ روایت بہت قوی اور مستند ہے۔ البتہ ابوموسیٰ اشعری کی ان مہاجرین میں شمولیت کسی مستند روایت سے ثابت نہیں ہوتی اور یہی بات ابن اسحٰق نے ان کے بارے میں اپنا بیان کردہ روایات کے آخر میں بتائی ہے۔

جو روایت حافظ ابونعیم نے اپنی کتاب الدلائل میں سلیمان بن احمد، محمد بن زکریا غلابی عبدالله بن رجاء، اسرائیل، سلیمان بن احمد، محمد بن زکریا، حسن بن علویہ القطان، عباد بن موسیٰ الختلی، اسماعیل بن جعفر، اسرائیل، ابواحمد، عبداللہ بن محمد بن شیرویہ اسحاق بن ابراہیم یعنی ابن راہویہ، عبیداللہ بن موسیٰ کی زبانی ابی اسحٰق، ابی بردہ اور ابی موسیٰ کے حوالے سے پیش کی ہے وہ بھی مذکورہ بالا مستند روایات کے مطابق ہے۔ اس روایت میں یہ اضافہ کیا گیا ہے کہ نجاشی نے مکے سے حبشہ ہجرت کرنے والے ان مسلمان مہاجرین کو مستقل طور پر کھانے اور لباس مہیا کرنے کا حکم دیا تھا نیز اس روایت میں ابوموسیٰ کا بھی ذکر آیا ہے جس سے یہ ثابت
ہوتا ہے کہ وہ بھی ان مہاجرین میں شامل تھے اور یہ بھی ان لوگوں کو رسول اللہﷺ نے مکے سے حبشہ کی طرف ہجرت کا حکم دیا تھا۔ واللہ اعلم

اس روایت کو بخاری نے بھی ہجرت حبشہ کے تحت متعدد مستند حوالوں سے پیش کیا ہے جس میں نجاشی کے ساتھ جناب جعفر کی گفتگو اور اس کے قبول حق کا بطورِخاص ذکر کیا ہے۔

ان روایات کے ساتھ نجاشی کی وفات، اس کے بھائی کی طرف حکومت کا منتقل ہونا اور آخر تک اس سلسلے کے پہنچنے کا ذکر بھی متعدد روایات میں آیا ہے۔

ابن اسحٰق کہتے ہیں کہ جب قریش کے نمائندے نجاشی کے پاس سے ناکام لوٹے تو مشرکین بلکہ شرمندگی کے علاوہ غیض و غضب میں بھی مبتلا ہوئے لیکن وہ اب کچھ کر نہیں سکتے تھے کیونکہ اس وقت تک حضرت عمر بن خطاب (رضی اللہ عنہ) اور حضرت حمزہ (رضی اللہ عنہ) مسلمان ہو چکے تھے اور مشرکین مکہ کے ساتھ جدال و قتال کے لیے ان کے سامنے آگئے تھے اور مسلمان حضرت عمر رضی اللہ عنہ کو بیعت اور حضرت نبی کریمﷺ کی اقتدا میں خانہ کعبہ میں علی الاعلان نماز پڑھنے لگے تھے۔ اس روایت میں بیان کیا گیا ہے کہ حضرت عمر رضی اللہ عنہ کا اسلام لانا مسلمانوں کے لیے فتح، ان کی ہجرت نصرت و کامرانی اور ان کی حکومت رحمت ہی رحمت تھی۔

ابن اسحٰق کی روایت کے مطابق حضرت عمر رضی اللہ عنہ مذکورہ بالا مسلمانوں کی حبشہ کو ہجرت کے بعد مسلمان ہوئے تھے۔

یہ بات کہ تمام مسلمان مکے سے حبشہ کو ہجرت کر گئے تھے خارج از بحث ہے کیونکہ جب عمر رضی اللہ عنہ اسلام لائے تو اس وقت چالیس مسلمانوں کے قریب آنحضرتﷺ کے ساتھ تھے۔ ویسے حضرت عمر رضی اللہ عنہ اسلام لانے سے قبل اسلام اور مسلمانوں کے علاوہ خود رسول اللہﷺ کے دشمنوں میں شامل تھے لیکن ان کے مسلمان ہونے کے بعد مسلمانوں کو بہت تقویت پہنچی اور وہ ان کے ساتھ خانہ کعبہ میں جیسا کہ متعدد مستند روایات سے ثابت ہوتا ہے علی الاعلان نماز ادا کرنے لگے تھے۔

ان روایات سے یہ بھی ثابت ہوتا ہے کہ مسلمانوں کی کثیر تعداد میں حبشہ کو ہجرت کے بعد بھی دوسرے بہت سے مسلمانوں کے علاوہ حضرت ابوبکر ابن محافہ (رضی اللہ عنہ) اور حضرت علی بن ابی طالب (رضی اللہ عنہ) آنحضرتﷺ کے ساتھ مکے میں رہ گئے تھے۔

ابن اسحٰق کی ایک روایت سے معلوم ہوتا ہے کہ حضرت عمر رضی اللہ عنہ آنحضرتﷺ کو قتل کرنے کے ارادے سے شمشیر برہنہ لے کر خانہ کعبہ گئے تھے جہاں آپ رات کے وقت نماز ادا فرما رہے تھے لیکن آپ کی زبان سے ایک آیات قرآنی کی سماعت کے بعد ان کے دل میں رفت پیدا ہوگئی تھی اور وہ مسلمان ہوگئے تھے تاہم بعض دوسری روایات سے یہ ظاہر ہوتا ہے کہ وہ اس رات کو اس گھر کی طرف گئے تھے جہاں رسول اللہﷺ اس زمانے میں قیام فرما تھے۔ ان کی آمد کی خبر سن کر آنحضرتﷺ نے انہیں اپنے پاس آنے کی اجازت دے دی حالانکہ آپﷺ کے اصحاب نے کہا تھا کہ ان کا ارادہ اچھا نہیں ہے لیکن جب وہ آپﷺ کے سامنے پہنچے اور آپ نے ان سے دریافت فرمایا:

"عمر تم اس وقت کیوں آئے ہو"۔

تو وہ روتے ہوئے بولے:

"میں آپ کی خدمت میں مسلمان ہونے کے لیے حاضر ہوا ہوں"۔

چنانچہ آپﷺ نے انہیں کلمہ پڑھا کر مسلمان کر لیا۔ اس کے بعد حضرت عمر رضی اللہ عنہ کی استقامت بالاسلام ضرب المثل بن گئی۔
جب ان سے مشرکین مکہ نے کہا:

عمر! تم بھی "صابی" ہو گئے ہو"۔

تو انہوں نے کہا:

"نہیں مسلمان ہوگیا ہوں"۔

اور اس کے بعد انہوں نے بلند آواز سے کہا: <span class="arabic-text">لا الہ الا الله محمد الرسول اللہ</span>۔ پھر وہ مشرکین مکہ سے مدینے کو ہجرت سے قبل ہمیشہ جدال و قتال میں پیش پیش رہے۔

بیہقی بیان کرتے ہیں کہ ایک دن کچھ مسلمان رسول اللہﷺ کی خدمت میں حاضر تھے اور آپ انہیں قرآنی آیات سنا رہے تھے تو اسی وقت ابوجہل وہاں آگیا اور مسلمانوں سے بولا:

"تم اپنے مذہب کو چھوڑ کر گمراہ ہوگئے ہو"۔

اس پر مسلمانوں نے جواب دیا:

"ہم گمراہی چھوڑ کر صحیح راستے پر آگئے ہیں تیرا مذہب تیرے ساتھ اور ہمارا مذ ہب ہمارے ساتھ ہے"۔

اس زمانے میں ایک نجران کا نصرانی بھی جس کے نام کی تصدیق نہیں ہو سکی۔ رسول اللہﷺ کی خدمت میں حاضر ہو کر
مسلمان ہوا تھا۔ نیز عرب کے کچھ دوسرے قبائل کے لوگ بھی مسلمان ہوئے تھے۔

بیہقی نے اپنی کتاب "الدلائل" میں "باب نجاشی کے نام رسول اللہﷺ کا خط''۔ کے تحت حاکم، اصم، احمد بن عبدالجبار، یونس اور ابن اسحٰق کے حوالے سے نجاشی کے نام آپ کے خط کی عبارت یوں درج ہے:

"حبشہ کے عظیم حکمران اصحم[^1]! سلام ہو اس پر جس نے ہدایت کی پیروی کی جو خدا اور اس کے رسول پر ایمان لایا اور اس بات کی گواہی دی کہ ایک خدا کے سوا کوئی معبود نہیں اور نہ اس کا کوئی شریک ہے نہ اس کی کوئی بیوی ہے نہ بیٹا اور یہ کہ محمد اس کے بندے اور اس کے رسول ہیں۔ میں تمہیں اللہ کی طرف آنے کی دعوت دیتا ہوں کیونکہ میں اس کا رسول ہوں پس تم اسلام قبول کرلو۔ اے اہل کتاب اس کلمہ کے طرف آؤ جو ہمارے اور تمہارے درمیان مشترک ہے یعنی ہم اللہ کے سواکسی کی عبادت کرتے ہیں نہ کسی چیز کو اس کا شریک سمجھتے ہیں اور نہ کسی انسان کو کسی دوسرے انسان کا پروردگار سمجھتے ہیں۔ اگر تم یہ باتیں قبول کرتے ہو تو اس کا اقرار کرو کہ تم مسلمان ہو۔ اگر تم نے اس سے انکار کیا (تو یاد رکھو) کہ پوری نصرانی قوم کا گناہ تمہارے سر ہوگا"۔

بیہقی کی مذکورہ بالا کتاب میں اس خط کا اندراج مسلمانوں کی مکے سے حبشہ کو ہجرت کے ذکر کے بعد ہوا ہے اس لیے یہ بات محل نظر ہے کہ رسول اللہﷺ نے نجاشی کو یہ مکتوب مسلمان مہاجرین کے ہاتھ بھیجا ہو۔ بظاہر ایسا معلوم ہوتا ہے کہ یہ خط بھی رسول اللہﷺ ان ایک ہی قسم کے متعدد خطوط میں سے ایک ہے جو آپ نے روم کے حکمران ہرقل کو، شام کے حکمران قیصر کو، ایران کے بادشاہ کسریٰ کو، مصر کے حکمران اور حبشہ کے نجاشی کو ارسال فرمائے تھے جب کہ مسلمانوں نے حبشہ کی طرف ہجرت اس خط کے لکھے جانے سے بہت قبل کی تھی۔ اس خط میں حبشہ کے حکمران کو اصحم کے نام سے مخاطب کیا گیا ہے۔ حالانکہ حبشہ کو مسلمانوں کی ہجرت کے وقت جو نجاشی حبشہ کا حکمران تھا اس کا نام اصحم نہیں تھا اس سے بھی ہماری مذکورہ بالا گزارشات کی تصدیق ہوتی ہے۔ ویسے نجاشی سے مسلمانوں کی ترجمانی حضرت جعفر بن عبدالمطلب رضی اللہ عنہ نے کی تھی اور ان کے ہاتھ جو خط آنحضرتﷺ نے اس
زمانے کے حکمران حبشہ نجاشی کو ارسال فرمایا تھا اس کا ذکر خود بیہقی نے ایک دوسری جگہ حاکم ابی محمد بن عبداللہ الفقیہ کے حوالے سے ان الفاظ میں کیا ہے:

بسم الله الرحمٰن الرحيم

"محمد رسول اللہﷺ کی طرف سے حبشہ کے بادشاہ نجاشی اصحم کی طرف۔ تم پر سلام ہو میں اللہ تبارک و تعالیٰ کی حمد کے بعد گواہی دیتا ہوں کہ اللہ نے عیسیٰ روح اللہ اور اپنے کلام کو اس کی طبیبہ طاہرہ والدہ کے جسم میں اتارا تھا۔ حضرت مریمؑ خدا کے حکم سے اس طرح حاملہ ہوئی تھیں جیسے اللہ تعالیٰ نے حضرت آدم علیہ السلام کو بغیر ان کے جوڑے کے پیدا کیا تھا۔ میں تمہیں اللہ کی طرف بلاتا ہوں جس کا کوئی شریک نہیں اور اس کی اطاعت کی دعوت دیتا ہوں۔ اگر تم میری بات مانتے ہو تو مجھے اللہ کا نبی بھی مانو اور خدا کے اتباع پر آمادہ ہو جاؤ۔ میں اللہ کا رسول ہوں اور اس خط کے لانے والے جعفر ہیں۔ امید ہے تم ان کی اور ان کے ہمراہیوں کی پذیرائی حسب دل خواہ کرو گے اور اپنی قوم کو خدا کی پیروی کا حکم دوگے۔ جب

---

[^1] "الدلائل" کے مصری نسخے میں رسول اللہ(ﷺ) کے اس خط کی ابتدائی عبارت یہ ہے: "<span class="quranic-text">بسم الله الرحمٰن الرحيم</span>. یہ خط محمد رسول اللہﷺ کی طرف سے ہے۔ الخ (مؤلف)

---

میرا پیغام اور میری نصیحت تمہیں پہنچے تو تم اسے قبول کرو۔ جس نے اللہ تعالیٰ کی اطاعت کی اس پر سلام ہو"۔

نجاشی نے آنحضرتﷺ کے اس مکتوب کے جواب میں آپ کو لکھا۔

بسم الله الرحمٰن الرحيم

"محمد رسول اللہ(ﷺ) کے نام نجاشی اصحم بن ابجر کی طرف سے! اے اللہ کے نبی! <span class="arabic-text">سلام علیک ورحمۃ اللہ وبرکاتہ</span>، اللہ
کے سوا کوئی معبود نہیں اسی نے ہمیں اسلام قبول کرنے کی ہدایت فرمائی ہے۔ مجھے یا رسول اللہﷺ آپ کا وہ مکتوب ملا
جس میں آپ نے حضرت عیسیٰ (علیہ السلام) کے بارے میں اظہار خیال فرمایا ہے۔ اللہ نے انہیں بھی اپنا نبی بنا کر بھیجا تھا اور ان میں وہی خصوصیات تھیں جن کا آپ نے اپنے مکتوب میں ذکر فرمایا ہے۔ میرے پاس آپ کے ابن عم اور ان
کے ساتھی پہنچے اور انہوں نے آپ کا زبانی پیغام بھی مجھے پہنچایا۔ پس میں گواہی دیتا ہوں کہ آپ اللہ کے رسول ہیں۔
آپﷺ سچے اور سچائی کی تصدیق کرنے والے ہیں میں نے آپﷺ کے بھائی کے ہاتھ پر بیعت کر لی ہے اور مسلمان ہوگیا
ہوں جو اللہ کے لیے ہے۔ میں اس مکتوب کے ساتھ اپنے بیٹے باریحا بن اصحم بن ابجر کو آپ کی خدمت میں بھیج رہا ہوں۔ میرے پاس اپنی جان کے سوا کچھ نہیں ہے، اگر آپ چاہیں تو وہ میں پیش کر سکتا ہوں کیونکہ میں (جانتا ہوں اور) گواہی دیتا ہوں کہ جو کچھ آپﷺ فرماتے ہیں وہ سچ ہے"۔

## رسول اللہﷺ کی امداد کے سلسلے میں قبائل قریش کی طرف سے بنی ہاشم اور بنی عبدالمطلب کی مخالفت، آپ کا حلیف یا حریف بننے اور آپ کا قریش میں سلسلہ ازدواج جاری رکھنے کے بارے میں جب تک آپﷺ ان کے مذہب سے رجوع نہ کرلیں یا وہ خود آپﷺ کے اتباع پر متفق نہ ہو جائیں ان کا باہمی اختلاف، شعب ابوطالب میں طویل مدت تک بنی ہاشم کے ساتھ آپ کی پناہ گیری، اس دوران میں قریش کے آپﷺ کے پاس ظالمانہ پیغامات اور آپ کی نبوت وصداقت کا اظہار کامل

موسیٰ بن عقبہ زہری کے حوالے سے بیان کرتے ہیں کہ ایک زمانے میں مشرکین قریش کا ظلم و ستم نہ صرف آنحضرتﷺ بلکہ اس وقت تک مسلمان ہو جانے والے لوگوں پر اس قدر بڑھا کہ ان کا جینا دوبھر ہوگیا۔ اسی دوران میں مشرکین قریش نے باہمی اتفاق رائے سے ایک تحریری عہد نامہ تیار کیا جس میں لکھا گیا کہ وہ نہ صرف یہ کہ رسول اللہﷺ کا پیش کردہ مذہب یعنی اسلام ہرگز قبول نہ کریں گے بلکہ بنی ہاشم اور بنی عبدالمطلب میں اس وقت تک سلسلہ ازدواج بھی منقطع رکھیں گے جب تک آپ مذہب اسلام کی تبلیغ کرنا بند نہ کر دیں بلکہ ان کے قدیم مذہب یعنی بت پرستی کو تسلیم نہ کرلیں۔ یہ عہدنامہ خانہ کعبہ کی چھت میں آویزاں کر دیا گیا۔ اور اس کے بعد وہ آپ کے قتل پر زیادہ مستعد اور مسلمانوں کی ایذا رسانی کے پہلے سے زیادہ درپے رہنے لگے۔

ان حالات کے پیش نظر اور مشرکین قریش کے روز افزوں ظلم و ستم سے تنگ آ کر مسلمانوں نے آنحضرتﷺ کی اجازت اور باہمی اتفاق رائے کے تحت فیصلہ کیا کہ وہ شعب ابوطالب میں پناہ گزین ہو جائیں۔ اس میں حضرت ابوطالب کی
اصابت رائے کو بھی دخل تھا بلکہ کچھ دوسرے بنی ہاشم اور بنی عبدالمطلب بھی اس فیصلے سے متفق ہو کر رسول اللہﷺ اور آپﷺ کے ساتھیوں کے ہمراہ شعب ابی طالب میں منتقل ہوگئے لیکن مشرکین قریش نے انہیں وہاں بھی چین سے نہ بیٹھنے دیا۔ انہوں نے کے مکے بازاروں میں پوشیدہ طور پر ان کی آمدورفت اور کبھی کبھار کھانے پینے کی چیزیں خرید کر لے جانے پر بھی قدغن لگا دی۔ اس کے علاوہ وہ آپ کو پیغامات کے ذریعہ قتل اور آپ کے ساتھیوں پر عرصہ حیات تنگ کرنے کی دھمکیاں بھی دیتے رہے۔

یہ دیکھ کر ایک روز حضرت ابوطالب ایک ایسی جگہ تشریف لے گئے۔ جہاں اہل قریش کی اکثریت جمع تھی اور ان سے باہمی مصالحت کے لیے کہا لیکن ان میں سے اکثر لوگوں نے اس سے صاف انکار کر دیا بلکہ رسول اللہﷺ کو قتل کر دینے اور جملہ مسلمانوں کو چن چن کر ٹھکانے لگا دینے کی صاف صاف دھمکیاں دینے لگے اور اس عہد نامے کا بھی ذکر کیا جو انہوں نے جملہ اہل قریش کی اتفاق رائے سے تحریر کرکے خانہ کعبہ کی چھت میں آویزاں کر دیا تھا۔ البتہ بنی عبد مناف، بنی قصی اور بنی لوی کے ان لوگوں نے جنہوں نے بنی ہاشم میں شادیاں کی تھیں اور ان کی بیویوں کے بطون سے ان کی اولاد بھی تھی دوسرے اہل قریش سے اختلاف
رائے کرتے ہوئے بنی ہاشم اور بنی عبدالمطلب کے ساتھ مصالحت پر زور دیا۔ جب قریش کے کچھ لوگوں نے حضرت عبدالمطلب کی قریش سے وابستگی اور خود حضرت ابوطالب کے ان اشعار کا حوالہ دیا جن میں انہوں نے قریش کی سخاوت اور غیرت و حمیت کی مدح کی تھی تو حضرت ابوطالب نے جواب دیا کہ انسانیت کے بھی کچھ تقاضے ہوتے ہیں۔ ان کے اس جواب سے مذکورہ بالا بنی عبدمناف، بنی قصی اور بنی لوی کے اکثر لوگوں کے علاوہ خود اہل قریش کے کچھ لوگوں نے بھی اتفاق کیا۔ اس کے علاوہ ایک عجیب بات یہ ہوئی کہ جب مخالفین اسلام کے اصرار پر مذکورہ بالا عہد نامہ کھول کر دیکھا گیا تو اس میں عہدنامے کی تحریر کے بجائے آیات قرآنی درج پائی گئیں جنہیں مشرکین قریش نے رسول اللہﷺ کے جادو کا اثر اور کرشمہ ثابت کرنے کی کوشش کی لیکن حضرت ابوطالب نے انہیں یہ کہہ کر قائل کر دیا کہ پس پردہ جادو نہیں چل سکتا اور آنحضرتﷺ کی اس زمانے میں خود قریش نے رسائی ناممکن بنا رکھی تھی۔ حضرت ابوطالب کے اس جواب سے بنی عبدمناف، بنی قصی کے لوگوں کے علاوہ ابوالبختری، مطعم بن عدی، زہیر بن ابی، امیہ بن مغیرہ اور زمعہ بن اسود خصوصاً ہشام بن عمرو نے جس کے ہاتھ میں اس وقت وہ عہد نامہ تھا مکمل اتفاق کیا۔ البتہ ابوجہل اس پر خدا کی لعنت ہو سب کو برا بھلا کہتا ہوا وہاں سے ناراض ہو کر چلا گیا۔

بیہقی کہتے ہیں کہ اسی قبیل کی ایک روایت ان کے شیخ ابوعبداللہ الحافظ سے بھی ابوالاسود اور عروہ بن زبیر یعنی کسیاق موسیٰ بن عقبہ رحمۃ اللہ علیہ کے حوالے سے بھی مروی ہے۔ موسیٰ بن عقبہ رحمۃ اللہ علیہ کی ایک پہلی روایت سے یہ بھی ظاہر ہوتا ہے کہ مکے سے حبشہ کو رسول اللہﷺ کے حکم سے ہجرت ان کے شعب ابوطالب میں پناہ گزینی کے بعد عمل میں آئی تھی۔ واللہ اعلم

بہرحال مجھے اس میں شک ہے کہ حضرت ابوطالب نے قریش کی مدح میں کوئی قصیدہ شعب ابوطالب میں مسلمانوں کی پناہ گزینی کے بعد بھی کہا ہو جس کی مدت تین سال کے طویل عرصے تک جاری رہی۔ (مؤلف)

بیہقی کی یونس اور محمد ابن اسحٰق کے حوالے سے ایک روایت یہ بھی ہے کہ رسول اللہﷺ کی بعثت کے کافی عرصے بعد تک بنی ہاشم اور بنی عبدالمطلب آپﷺ سے علیحدہ رہے اور آپﷺ کی اس وجہ سے مخالفت کرتے رہے کہ آپﷺ نے ان میں اور ان کی قوم قریش میں مفارقت پیدا کر دی تھی اور جب قریش نے یہ دیکھا کہ ان کا ہاتھ آنحضرتﷺ تک پہنچنا مشکل ہوگیا ہے تو انہوں نے وہ عہد نامہ تیار کیا جس میں یہ تحریر کیا کہ وہ بنی ہاشم اور عبدالمطلب میں نہ مناکحت کا سلسلہ جاری رکھیں گے نہ ان سے کسی قسم کے معاشرتی تعلقات ہی رکھیں گے بلکہ ان کے ساتھ ہر قسم کی خرید و فروخت بھی بند کر دیں گے اور اس کے بعد انہوں نے جہاں تک ہو سکا مسلمانوں پر ظلم و تشدد کی انتہا کر دی۔ اس کے بعد بیہقی نے اس روایت میں شعب ابی طالب میں مسلمانوں کی پناہ گزینی کا ذکر کیا ہے اور یہ بھی بیان کیا ہے کہ جن مسلمانوں نے وہاں پنا لی تھی ان کے کمسن بچوں کی بھوک پیاس میں بلکنے کی آواز میں وہاں سے دور تک سنائی دیتی تھیں۔ یقینا یہی وجہ تھی کہ اللہ تعالیٰ نے مسلمانوں پر رحم فرماتے ہوئے قریش کے عہد نامے میں مذکورہ بالا تبدیلی کر دی تھی اور اس کی اطلاع آنحضرتﷺ کو بھی وحی کے ذریعہ دے دی تھی اور آپﷺ نے اس کی خبر اپنے چچا ابوطالب کو کر دی تھی۔ اس کے بعد بیہقی کی روایت میں انہی سب باتوں کا تذکرہ ہے جو موسیٰ بن عقبہ نے آخر تک اپنی روایت میں بیان کی ہیں۔

ابن ہشام، زیاد اور محمد بن اسحٰق کے حوالے سے بیان کرتے ہیں کہ جب قریش نے یہ دیکھا کہ مسلمان مکے سے ہجرت کر کے حبشہ میں امن و امان سے رہنے لگے ہیں اور نجاشی نے ان کی سفارت کو ناکام بنا دیا ہے بلکہ مسلمانوں کو وہاں جملہ سہولتیں بہم پہنچانے کا انتظام بھی کر دیا ہے اور اس کے علاوہ حضرت عمر اور حضرت حمزہ (رضی اللہ عنھما) مسلمان ہو کر دوسرے مسلمانوں کی تقویت کا باعث بن گئے ہیں تو ان کے لیے اس کے سوا کوئی چارہ نہیں کہ وہ مذکورہ بالا عہد نامہ تیار کر کے اسے خانہ کعبہ میں آویزاں کر دیں اور اس کے مطابق بنی ہاشم اور بنی عبدالمطلب سے ہر قسم کے تعلقات منقطع کر لیں۔ ابن ہشام کی اس روایت کے مطابق مذکورہ عہد نامہ منصور ابن عکرمہ بن عامر بن ہاشم بن عبد مناف بن عبدالدار بن قصی نے لکھا تھا لیکن نضر بن حارث کے بقول جب رسول اللہﷺ سے اس کی ملاقات ہوئی تو اس نے اس کی کچھ شقوں میں تبدیلی کر دی تھی واقدی کہتے ہیں کہ یہ عہد نامہ طلحہ بن ابی طلحہ العبدوی نے لکھا تھا لیکن مشہور یہ ہے اور ابن اسحٰق نے بھی اس کا ذکر کیا ہے کہ یہ عہد نامہ منصور ابن عکرمہ نے لکھا تھا اور یہی بات سارے قریش آپس میں منصور کی طرف اشارہ کر کے کہتے ہیں کہ اس کی قابلیت دیکھو۔ بہرحال واقدی کہتے ہیں کہ اس عہد نامے کو خانہ کعبہ میں آویزاں کیا گیا تھا۔

ابن اسحٰق کہتے ہیں کہ جب قریش نے بنی ہاشم اور بنی عبدالمطلب کو شعب ابوطالب میں پناہ لینے پر مجبور کر دیا تھا تو اس کے بعد ان کے کچھ لوگ وہاں بھی جا پہنچے اور حضرت ابوطالب سے گفتگو کے لیے کہا لیکن ادھر سے پہلے ابولہب عبدالعزیٰ بن عبدالمطلب نکالا اور ان سے گفتگو کرنے لگا۔ حسین بن عبداللہ کہتے ہیں کہ ابولہب نے ہند بنت عتبہ بن ربیعہ سے کہا کہ اے عتبہ کی بیٹی ہم بنی عبدالمطلب یہاں ہی ہیں، تو تو (مجھے یقین ہے کہ ابھی تک (میری طرح) لات و عزیٰ کو اپنے معبود سمجھتی ہے تو اس نے جواب دیا:

"ہاں اے ابا عتبہ آپ کا خیال درست ہے"۔

اس کے بعد ابولہب نے کہا تھا کہ وہ دیکھے گا کہ اس کا بھتیجا محمد(ﷺ) کس طرح زندہ رہ کر اپنے نئے مذہب کی تبلیغ کرتا ہے۔ اور یہ بھی کہا تھا کہ جو کچھ آنحضرتﷺ فرماتے تھے اس کا شمہ بھر بھی اثر اس پر اور دوسرے بہت سے اہل قریش پر نہیں ہوا تھا۔ اسی زمانے میں قرآن کی سورت تبت یدا ابی لہب و تب الخ نازل ہوئی تھی اور حضرت ابوطالب نے آنحضرتﷺ کی موافقت اور آپﷺ پر قریش کے مظالم کی مخالفت کرتے ہوئے بہت سے اشعار کہے تھے۔

ابن اسحٰق کہتے ہیں کہ رسول اللہﷺ اور آپﷺ کے ساتھ جناب ابوطالب سمیت بہت سے بنی ہاشم اور بنی عبدالمطلب دو یا
تین سال تک شعب ابی طالب میں پناہ گزین رہے اور اس دوران میں اس کے سوا وہ لوگ چھپتے چھپاتے مکے سے کھانے پینے کی تھوڑی بہت کوئی چیز لے جائیں ان پر ظالم قریش نے سخت بندش لگا رکھی تھی۔

اس موقع پر کئی روایات کے حوالے سے ابوجہل کی چیرہ دستی کا بھی ذکر کیا گیا ہے اور بتایا گیا ہے کہ ایک روز حکیم بن حزام بن خویلد بن اسد اپنے ایک غلام کے ہمراہ اپنی پھوپھی حضرت خدیجہؓ بنت خویلد کے لیے جو آنحضرتﷺ کے ساتھ شعب ابوطالب میں مقیم کھانا لیے جا رہے تھے تو ابوجہل بن ہشام نے ان سے کہا کہ وہ انہیں شعب ابوطالب میں ہرگز کھانا پہنچانے نہیں دے گا بلکہ انہیں دھکے دیتا ہوا واپس مکے لے جائے گا تو اس وقت وہاں ابوالبختری بن حارث بن اسد آگئے اور ابوجہل سے پوچھا: "کیا ہوا؟"۔ ابوجہل نے جواب دیا کہ وہ حکیم کو ذرہ بھر کوئی چیز شعب ابوطالب میں پہنچانے نہیں دے گا۔ اس پر ابوالبختری بولے کہ وہ تو اپنی پھوپھی کے لیے کھانا لے جا رہا ہے مگر ابوجہل اڑ گیا اور بولا کہ کچھ ہی ہو وہ کوئی چیز وہاں کسی کو لے جانے کی اجازت نہیں دے سکتا۔ یہ سن کر ابوالبختری نے اس کی داڑھی پکڑ کر اسے جھنجھوڑ ڈالا اور صلواتیں سنائیں۔ پھر وہاں حضرت حمزہ رضی اللہ عنہ بھی آگئے اور انہوں نے بھی ابوجہل کو برا بھلا کہا۔

بہرحال آنحضرتﷺ اس دوران میں بھی جہاں تک ممکن تھا مخفی اور اعلانیہ دونوں طرح تبلیغ اسلام فرماتے رہے جب کہ قریش کہتے تھے کہ آخر قرآن اترنا ہی تھا اور کوئی نبی عرب میں آنا ہی تھا تو آخر قریش کے کسی صاحب حیثیت شخص پر کیوں نہیں اترا۔ البتہ اسی زمانے میں قرآن شریف کی کئی آیات جن میں مذکورہ بالا سورۂ تبت بھی شامل تھی قریش کے مسلمانوں پر ظلم و ستم کی خدمت اور دین اسلام کی حمایت میں اتریں۔ اس کے علاوہ متعدد مستند روایات سے ثابت ہے کہ رسول اللہﷺ مسجد میں کس طرح تبلیغ اسلام فرمایا کرتے تھے جب کہ قریش بھی آپ کی مجلس میں آتے جاتے رہتے تھے اور آپ اس مجلس میں سلسلہ انبیاء مثلاً حضرت موسیٰ و عیسیٰ علیھما السلام کے دین اور اس کے بر خلاف قریش کب بت پرستی پر اظہار خیال فرمایا کرتے تھے جب آپ اہل فارس اور ان کے عروج و زوال کا ذکر فرماتے تو قریش آپ کی ان معلومات پر اظہار تعجب کیا کرتے تھے، جب کہ ان کے بارے میں آیات قرآنی بھی نازل ہوا کرتی تھی ۔

## حضرت ابوبکرصدیق رضی اللہ عنہ کا حبشہ کی طرف ہجرت کا ارادہ

ابن اسحٰق کہتے ہیں کہ انہوں نے محمد بن مسلم زہری سے عروہ اور حضرت عائشہ رضی اللہ عنھا کے حوالے سے سنا کہ جب مشرکین مکہ نے مسلمانوں پر ظلم و ستم سے جینا حرام کر دیا تو حضور نبی کریمﷺ سے اجازت لے کر حضرت ابوبکرصدیق رضی اللہ عنہ بھی مکے سے حبشہ کی طرف ہجرت کے ارادے سے نکلے لیکن جب آپ نے قریبا ایک دن کی مسافت طے کر لی تو انہیں حارث بن بکر بن مناة بن کنانہ ملے جو اس زمانے میں مکہ کے اہل حبشہ میں سب سے زیادہ معزز شخص تھے۔ انہوں نے حضرت ابوبکر رضی اللہ عنہ سے پوچھا:
"کہاں کا ارادہ ہے؟"۔ حضرت ابوبکر رضی اللہ عنہ نے انہیں کفار قریش کے ظلم و ستم کا مسلمانوں پر حال سنایا اور بتایا کہ وہ بھی مجبوراً حبشہ جا رہے ہیں۔ حضرت ابوبکر رضی اللہ عنہ سے یہ سن کر ابن دغنہ بولے:

"آپ پچھلی باتوں کو بھول کر میرے ساتھ مکہ واپس چلئے اور میرے پڑوس میں قیام فرمائیے، پھر میں دیکھوں گا کہ قریش کس طرح آپ کو تنگ کر سکتے ہیں"۔

واقدی نے ابن دغنہ کا نام حارث بن یزید بتایا ہے جو عبد مناة بن کنانہ میں قبیلہ بکر سے تعلق رکھتے تھے اور سہیلی نے ان کا نام مالک بتایا ہے۔ بہرحال وہ حضرت ابوبکر رضی اللہ عنہ کو اپنے ساتھ واپس مکے لے آئے اور اپنے پڑوس کے ایک خالی مکان میں انہیں ٹھہرا دیا۔

حضرت ابوبکر رضی اللہ عنہ کے واپس آکر جس مکان میں ٹھہرے اس کے آگے انہوں نے نماز کے لیے ایک جگہ بنا لی اور وہاں نماز ادا کرنے لگے۔ جب وہ نماز میں قرآنی آیات تلاوت فرماتے تو ان کی ریش مبارک آنسوؤں سے تر ہو جاتی تھی ان کی یہ حالت دیکھ کر قریش کے مرد عورتیں اور بچے وہاں رُک جاتے اور ان کی حالت دیکھ کر اور قرآنی آیات سن کر ان لوگوں کے دل پسیجنے لگے۔ یہ دیکھ کر بہت سے قریش مل کر ابن دغنہ کے پاس آئے اور ان سے کہا کہ:

"اگر ابوبکر(رضی اللہ عنہ) اس طرح اپنے مکان کے باہر نماز پڑھتے رہے تو انہیں اندیشہ ہے کہ ان کے مرد، عورتیں بلکہ بچے تک بہکنے اور اپنے تہذیب سے روگردانی کرنے لگیں گے"۔

یہ کہہ کر انہوں نے ابن دغنہ سے اصرار کیا کہ وہ حضرت ابوبکر رضی اللہ عنہ کو اس سے باز رکھیں ورنہ انہوں نے ابن دغنہ سے آپ کو تنگ نہ کرنے کا وعدہ کیا ہے اس کے پابند نہیں رہیں گے۔

ابن دغنہ نے یہ سوچ کر کہ مشرکین مکہ واقعی حضرت ابوبکر رضی اللہ عنہ کو پھر ستانے اور تنگ کرنے لگیں گے آپ سے درخواست کی کہ وہ مکان کے اندر نماز پڑھ لیا کریں۔ لہذا آپ نے ابن دغنہ کی شرافت اور ہمدردی کے پیش نظر ان کی بات مان لی اور اس کے بعد سے مکان کے اندر ہی نماز ادا فرمانے لگے۔

اس کے بعد کی روایت میں جو ابن اسحٰق سے مروی ہے رسول اللہﷺ کے ہمراہ حضرت ابوبکر رضی اللہ عنہ کی مکے سے صرف مدینے کی طرف ہجرت کا ذکر ملتا ہے۔

مذکورہ بالا جملہ روایات میں سے اکثر روایات ابن اسحٰق ہی سے مروی ہیں جن میں آنحضرتﷺ اور دوسرے مسلمانوں پر کفار مکہ کا ظلم و ستم، مسلمانوں کی شعب ابوطالب میں پناہ گزینی کچھ مسلمانوں کی حبشہ کی طرف ہجرت کا ذکر آتا ہے۔ اس نے علاوہ ان روایات میں یہ بھی مذکور ہے کہ بعد میں خود اہل قریش نے کس طرح اپنے مذکورہ عہد نامے کو منسوخ کیا تھا۔ حضرت امام شافعیؒ کے بقول جن لوگوں نے قریش کے ساتھ مقابلے کا آغاز کیا وہ علی بن اسحٰق کی اولاد تھی۔

## قریش کے عہد نامے کی مخالفت

جیسا کہ پہلے بتایا جا چکا ہے بنی ہاشم خصوصاً بنی عبدالمطلب نے مشرکین قریش کے ظلم و ستم سے تنگ آ کر شعب ابوطالب میں گوشہ گیری اختیار کر لی تھی جہاں وہ دو تین سال تک مستقل پناہ گزین رہے اور ماسوا اس کے کہ ان میں سے کوئی چھپے قریش کی نظروں سے بچتا بچاتا کھانے پینے کی کوئی چیز مکے سے لے جاتا تھا انہوں نے ان کی حرکات و سکنات پر پوری پوری پابندی عائد کر رکھی تھی۔ اس کے علاوہ یہ کہ انہوں نے بنی ہاشم اور بنی عبدالمطلب سے ہر قسم کے تعلقات منقطع کر لیے تھے حتیٰ کہ ان میں شادی بیاہ کا رواج بھی ختم کر دیا تھا، اور اس سلسلے میں انہوں نے باقاعدہ ایک عہد نامہ تحریر کرا کے خانہ کعبہ میں آویزاں کر دیا تھا البتہ بنی ہاشم اور بنی عبدالمطلب میں ایسے بھی کچھ لوگ تھے جو اسلام قبول نہ کرنے کی وجہ سے اپنے دوسرے اعزہ و اقارب کے ساتھ شعب ابوطالب میں نہیں گئے تھے لیکن اس کے باوجود وہ مذکورہ بالا عہد نامے کے مخالف تھے۔ ابن اسحٰق کہتے ہیں کہ ان میں جو پیش پیش تھا
اور مسلمانوں پر قریش کے اس بے پناہ ظلم و ستم کو پسند نہیں کرتا تھا وہ ہشام بن عمرو بن حارث بن حبیب بن نصر بن مالک بن حسل بن عامر بن لوی تھا جو نضلہ بن ہشام بن عبد مناف لامہ کا بھتیجا تھا اور یہ کہ خود ہشام اس زمانے میں بھی بنی ہاشم سے ملتا جلتا رہتا تھا۔ ابن اسحٰق مزید کہتے ہیں کہ ایک روز وہ ایک اونٹ پر کھانے پینے کا اور کچھ دوسرا سامان لاد کر شعب ابوطالب کے دہانے پر جا پہنچا اور پھر جب وہ اندر گیا تو اسے سب سے پہلے زہیر بن ابی امیہ بن مغیرہ بن عبداللہ ابن عمرو بن مخزوم ملے جو عاتکہ بنت عبدالمطلب کے بیٹے تھے۔ اس نے زہیر کو اپنی طرف آتے دیکھ کر سب سے پہلے جو سوال ان سے کیا وہ یہ تھا:

زہیر! کیا آپ لوگ قریش کے ظلم و ستم سے تنگ آ کر ہمیشہ یہاں روپوش رہیں گے اور کیا آپ لوگ قریش کی طرح ہمیشہ کے لیے ان سے ہر قسم کے تعلقات منقطع رکھنا پسند کریں گے؟ نیز یہ کہ اگر ہم میں سے کوئی شخص آپ لوگوں کے لیے کھانا اور کپڑے لائے تو کیا وہ بھی قبول نہیں کریں گے؟"۔

زہیر ہشام سے یہ بات سن کر بولے:

"بھئی قریش ہی نے ہم سے ہر قسم کے تعلقات منقطع کر کے اس سلسلے میں متفق ہو کر ایک عہد نامہ تحریر کرا کے خانہ کعبہ میں آویزاں کر دیا ہے بلکہ آپ لوگ جو ہمارے قبیلے اور خاندان کے ہو ان کے ساتھ ہوگئے ہو۔ ایسی صورت میں کیا کوئی فرد واحد بھی اب ایسا ہے جو قریش کے اس فیصلے کی مخالفت کرتا ہو؟"۔

زہیر کے اس سوال پر ہشام بولا:

"آپ لوگوں سے ہر قسم کے تعلقات منقطع کرنے اور اس سلسلے میں قریش نے جو عہد نامہ تیار کرایا ہے اس کا سب سے پہلا مخالف تو میں خود ہوں"۔

ہاشم سے یہ سن کر زہیر نے پوچھا:

"چلئے، مان لیا لیکن تمہارے علاوہ اس کا مخالف اور قریش سے ہماری مصالحت کرانے والا کوئی اور بھی ہے؟"۔

زہیر کی یہ بات سن کر ہاشم مکے کی طرف واپس آیا اور سب سے پہلے مقصم بن عدی سے مل کر اس سے پوچھا:

"اے مطعم! کیا تم بھی اس پر راضی ہو اور اسے پسند کرتے ہو کہ ہمارے اعزہ و اقارب شعب ابوطالب میں بھوکے پیاسے مقید رہ کر مر جائیں؟ کیا تم بھی قریش کے اس ظلم و ستم اور اس سلسلے میں جو عہد نامہ انہوں نے تیار کرایا ہے اسے پسندیدگی کی نگاہ سے دیکھتے ہو۔"؟

یہ کہہ کر ہاشم نے زہیر سے اپنی ملاقات کا حال مطعم کو بتایا اور یہ بھی بتایا کہ اس نے زہیر سے جب یہ پوچھا کہ آیا وہ لوگ بھی اس طرح قریش سے ہمیشہ کے لیے علیحدگی پسند کریں گے تو انہوں نے جواب دیا کہ ان کی پسندیدگی سے کیا ہوتا ہے جب کہ ہم جو ان کے عزیز ہیں ان میں سے بھی کوئی قریش کے اس طرز عمل اور ان کے باہمی اتفاق رائے سے تیار کردہ عہد نامے کا مخالف نہیں ہے۔ اتنا کہہ کر ہاشم نے مطعم کو بتایا کہ اس نے زہیر کو اس سلسلے میں اپنی مخالفت کا حال تو بتا دیا ہے جو وہاں میرے کھانے اور کپڑے لے جانے سے بھی ظاہر ہوا ہوگا لیکن اب میں سوچتا ہوں کہ میرے علاوہ جیسا کہ زہیر نے پوچھا ہے کوئی اور بھی قریش کے اس ظالمانہ طرز عمل اور اس عہد نامے کا مخالف ہے یا نہیں۔ ہاشم نے مطعم سے پوچھا:

"اب تم ہی بتاؤ کہ میں وہاں جا کر زہیر کو اس کا کیا جواب دوں؟"۔

ہاشم سے یہ سن کر مطعم نے کہا:

"تم اسے بتا دو کہ مطعم بھی اس سلسلے میں تمہارا ہم خیال ہے"۔

ہاشم نے پوچھا: "اور کوئی؟"۔

یہ سن کر مطعم اسے لےکر یکے بعد دیگرے ابی بختری، زمعہ بن اسود بن مطلب بن اسد کے پاس گیا اور جب ان سے گفتگو کی تو انہیں بھی اپنا ہم خیال پایا۔ چنانچہ انہوں نے طے کیا کہ اس سلسلے میں قریش سے بات کی جائے۔

یاد رہے کہ زہیر بن امیہ وہ پہلے شخص تھے جو شعب ابوطالب میں رسول اللہﷺ اور دوسرے مسلمانوں وغیرہ کے پاس آتے جاتے رہتے تھے اور اسی وجہ سے ہاشم سے ان کی ملاقات اور گفتگو وہاں ہوئی تھی۔

جب مذکورہ لوگوں نے آپس میں مل کر یہ طے کر لیا کہ اس معاہدے کی تنسیخ کے لیے قریش سے گفتگو کی جائے تو زہیر بن امیہ بولے کہ ان سے گفتگو وہی کریں گے۔

چنانچہ یہ سب لوگ قریش کے پاس پہنچے اور انہیں جمع کر کے زہیر نے جو تقریر کی وہ یہ تھی:

"اے اہل قریش! کیا آپ لوگ یہ پسند کریں گے کہ آپ اور ہم بھی جو اب آپ کے ساتھ رہے ہیں یہ پسند کریں گے کہ ہم تو اچھے سے اچھا کھاتے پیتے اور پہنتے رہیں جب کہ وہ لوگ جو دراصل ہمارا ہی خون اور گوشت پوست ہیں ایک پہاڑ کے غارمیں بھوکے پیاسے رہ کر مر جائیں؟"۔

زہیر بن امیہ کی یہ تقریر جومختصر طور پر پیش کی گئی ہے اس قدر پُراثر، رقت انگیز اور زہرہ گداز تھی کہ قریش کے اکثر شریف اور معزز لوگ اسے سن کر نرم پڑ گئے۔ یہ دیکھ کر زہیر نے سارے قریش سے مذکورہ بالا عہد نامے کی تنسیخ کا مطالبہ کیا اور جب وہ لوگ اسے پھاڑ دینے پر رضامند نظر آئے تو رسول اللہﷺ نے اپنے چچا حضرت ابوطالب سے کہا کہ عہد نامے کو پھاڑا نہ جائے کیونکہ اس میں اللہ تعالیٰ کا نام لکھا ہے۔ حضرت ابوطالب نے جب قریش سے یہ بات کہی تو وہ ایک زبان ہو کر بولے:

"کیا آپ کو یہ بات آپ کے بھتیجے نے بتائی ہے؟"۔

قریش سے یہ سن کر حضرت ابوطالب نے رسول اللہﷺ کی طرف دیکھا تو آپﷺ نے ان سے کہا کہ آپ کو اس کی خبر اللہ تعالیٰ نے دی ہے۔

جب اس عہد نامے کو کھول کر دیکھا گیا تو قریش یہ دیکھ کر حیران رہ گئے کہ آنحضرتﷺ کا ارشاد گرامی درست تھا۔ اس کے بعد عہد نامہ منسوخ کر دیا گیا تو حضرت ابوطالب نے اس کی تنسیخ پر بہت سے توصیفی اشعار کہے جو مصری تاریخ میں یہ تمام و کمال درج ہیں۔

ابن اسحٰق بیان کرتے ہیں کہ حسان (ابن ثابت) نے بھی مطعم بن عدی اور ہشام بن عمرو کی مدح میں جو اس عہد نامے کی تنسیخ کے بانی تھے بہت سے اشعار کہے تھے جن کا ذکر اموی نے اپنی کتاب میں تفصیل سے کیا ہے۔

واقدی کہتے ہیں کہ انہوں نے محمد بن صالح اور عبدالرحمٰن بن عبدالعزیز سے دریافت کیا کہ بنو ہاشم شعب ابوطالب سے کب باہر آئے تھے تو انہوں نے بتایا کہ بعثت نبی کریمﷺ کے دسویں سال ان کی وہاں سے واپسی ہوئی تھی اور یہ واقعہ آپ کی مدینے کو ہجرت سے تین سال قبل پیش آیا تھا۔

ہم اس کا ذکر ان شاءاللہ تعالیٰ آگے چل کر تفصیل سے کریں گے۔

محمد بن اسحٰق بتاتے ہیں کہ مذکورہ بالا عہد نامے کی تنسیخ کے بعد بھی قریش رسول اللہﷺ نام کی مخالفت سے باز نہیں آئے اور آپ پر ساحر و کاہن ہونے کا الزام لگاتے اور احیائے عرب کے سلسلے میں آپ کے اقدامات نیز قدیم طریقے پر مکے میں لوگوں کے حج و عمرہ کے لیے آنے کی برابر مخالفت کرتے رہے۔ اس کی جملہ تفصیلات بھی ابن اسحٰق وغیرہ نے بیان کی ہیں لیکن یہ بھی لکھا ہے کہ اللہ تعالیٰ کی مشیت ان پر ہمیشہ غالب رہی۔

ابن اسحٰق نے طفیل بن عمروالدوی مرسلہ کا قصہ بھی بیان کیا ہے۔ یہ شخص دوس کا ایک صاحب حیثیت، شریف اور نیک سیرت آدمی تھا۔ ہر شخص جب مکے آیا تو اشراف قریش نے اسے گھیر لیا اور رسول اللہﷺ کی خدمت میں حاضر ہونے سے روکا۔ اس نے قسم کھا کر کہا کہ میں نہ ان کے پاس جاؤں گا اور نہ ان سے گفتگو کروں گا۔ اس نے یہ بھی کہا کہ اگر آپ لوگوں کے کسی اجتماع سے گفتگو کرتے ہوں گے تو وہ ادھر سے گزرتے وقت بھی کانوں میں روئی رکھ لے گا۔ تاکہ آپﷺ کی کوئی بات اس کے کانوں میں نہ پڑے۔ تاہم ایک دن جب وہ مسجد حرام کے پاس سے گزر رہا تھا تو اس وقت رسول اللہﷺ نماز کے بعد لوگوں سے گفتگو فرما رہے تھے اور وہ قریش سے اپنے عہد و پیمان کے باوجود وہاں ٹھٹک کر آپ کی گفتگو سننے لگا۔ پھر جب وہ اپنی ماں کے پاس گیا تو اس سے کہا کہ لوگ اسے آپ کی گفتگو سننے سے خواہ مخواہ منع کرتے تھے پھر بولا:

"وہ تو بڑے شریف اور نادرالکلام شاعر معلوم ہوتے ہیں جن کا ایک ایک لفظ دل نشین ہو جاتا ہے، انہوں نے جو کچھ کہا اس میں ایک بات بھی ایسی نہیں تھی جسے قبیح کہا جا سکے"۔

اس کے بعد اس نے اپنی ماں سے کہا کہ وہ پھر آپ کی خدمت میں جائے گا اور آپ کی گفتگو سنے گا، اگر وہ واقعی صرف اچھی باتیں کرتے ہیں تو وہ انہیں قبول کر لے گا ورنہ ان کے پاس جانا ترک کر دے گا۔ چنانچہ وہ رسول اللہﷺ کی خدمت میں حاضر ہوا اور آپ کو سارا ماجرا سنا کر بولا:

"آپ مجھ سے بھی کچھ ارشاد فرمائیے"۔

آپﷺ نے اسے اسلام قبول کرنے کی پیشکش کی جسے اس نے قبول کیا اور آپ کے رو برو کلمہ پڑھ کر مسلمان ہوگیا۔ پھر اس نے آپﷺ سے اجازت چاہی کہ وہ دوس کے دوسرے لوگوں کو بھی اسلام کی تلقین کرے۔ چنانچہ آپﷺ نے اسے اس کی اجازت کے ساتھ اہل دوس کے حق میں اللہ تعالیٰ سے ہدایت کی دعا فرمائی۔

طفیل بن عمرو دوسی نے دوس پہنچ کر پہلے اپنے والدین کو مسلمان کیا اور پھر چند اور لوگوں کو بھی مسلمان کر لیا۔ اس کے بعد وہ دوس سے قریبا ستر آدمی لے کر آپﷺ کی خدمت میں کے پہنچا اور اس کے تمام ساتھی آپ کے دست مبارک پر ایمان لے آئے۔

طفیل بن عمرو دوسی رضی اللہ عنہ جیسا کہ متعدد مستند روایات سے معلوم ہوتا ہے۔ غزوات بدر، احد، خندق بلکہ غزوہ خیبر میں حضورﷺ کے جاں شاروں میں شامل رہا اور فتح مکہ کے وقت بھی آپﷺ کے ساتھ تھا۔ 

طفیل بن عمرو الدوسی رضی اللہ عنہ کے بارے میں ایک خاص بات کا جس کا ابن اسحٰق کی روایت سمیت متعدد روایات میں ذکر آیا ہے وہ اس کی بارگاہ الہٰی میں مقبولیت ہے۔ ہوا یوں کہ اس کا ایک ساتھی جو اس کے ہمراہ دوس سے مکے آکر رسول اللہﷺ کے دست مبارک پر مسلمان ہوا تھا اس کے ساتھ آپﷺ کے حکم سے مکے سے ہجرت کر کے مدینے گیا تھا۔ وہ شخص وہاں کچھ دنوں بعد کسی وہ سخت مرض میں مبتلا ہوگیا جس کی تکلیف سے تنگ آکر اس نے خود ہی اپنا گلا گھونٹ لیا جس سے اس کی موت واقع ہوگئی۔ اس نے طفیل بن عمرو رضی اللہ عنہ کے ہاتھوں میں جو اس کی عیادت کے لیے گیا تھا۔ آخری سانس لی تھی اور اکثر مسلمانوں نے اس کی موت کو خودکشی اور اسے جہنمی ٹھہرایا تھا۔ تاہم طفیل بن عمرو رضی اللہ عنہ نے اس کے حق میں اللہ تعالیٰ سے مغفرت کی دعا کی تھی اور رسول اللہﷺ سے بھی اس کے حق میں خدا سے مغفرت کی دعا کے لیے درخواست کی تھی اور آپﷺ نے اس کی درخواست پر اللہ تعالیٰ سے اس شخص کی مغفرت کے لیے جن الفاظ میں دعا فرمایا تھی ان کا مفہوم یہ تھا کہ:

"اے اللہ طفیلؓ کے طفیل جس کے ہاتھوں میں اس شخص کا دم نکلا ہے اس کی مغفرت فرما دے"۔

اس کے بعد آپﷺ نے طفیل رضی اللہ عنہ کو اس شخص کی مغفرت کی خوشخبری سنائی اور اس نے خود بھی اس شخص کو خواب میں دیکھا کہ وہ جنت میں خدا کے فضل و کرم سے خوش و خرم ہے ۔

## اعشٰی بن قیس کا قصہ

ابن ہشام کہتے ہیں کہ ان سے خلاد بن قرہ بن خالد الدوسی وغیرہ نے بیان کیا کہ انہیں بکر بن وائل کی زبانی کچھ اہل علم کے حوالے سے معلوم ہوا کہ جب اعشیٰ بن قیس بن عکابہ بن ثعب بن علی بن بکر بن وائل رسول اللہﷺ کی خدمت میں اسلام قبول کرنے کے لیے حاضر ہوا تھا تو اس نے آپ کی مدح میں وہ قصیدہ بھی کہا تھا جو اب تک مشہور چلا آتا ہے۔

ابن ہشام بیان کرتے ہیں کہ جب اعشیٰ کے میں یا اس کے قریب پہنچا تو کچھ مشرکین قریش نے اس سے وہاں آنے کا مقصد پوچھا اور اس نے جواب دیا کہ وہ رسول اللہﷺ کی خدمت میں اسلام قبول کرنے کے لیے آیا ہے۔ اس پر وہ لوگ بولے:

"وہ تو زنا کو حرام کہتے ہیں"۔

اعشیٰ نے یہ سن کر کہا:

"میں بھی اسے برا سمجھتا ہوں"۔

پھر وہ بولے:

"وہ شراب کو بھی حرام قرار دیتے ہیں"۔

اس کا جواب اعشٰی نے یہ دیا کہ وہ بھی اسے اچھا نہیں سمجھتا بلکہ اس سال سے اس نے اسے قطعی طور پر ترک کرنے کا ارادہ کر لیا ہے۔ اس کے بعد وہ آپﷺ کی خدمت میں حاضر ہو کر مسلمان ہوگیا لیکن مکے سے لوٹ کر پھر وہاں کبھی واپس نہیں آیا کیونکہ اسی سال اپنے وطن میں اس کا انتقال ہوگیا تھا۔

یہ قصہ جو ابن ہشام نے بیان کیا ہے اسے محمد بن اسحٰق نے متعدد حوالوں سے بیان کیا ہے اور ابن ہشام نے بھی اسے محمد ابن اسحٰق ہی کے حوالے سے لکھا ہے البتہ یہ امر اظہر من الشمس ہے کہ شراب آنحضرتﷺ کی مکے سے ہجرت کے بعد مدینے میں بنی نضیر کے واقعہ کے سلسلے میں خدا کے حکم سے حرام ہوئی تھی جس کا تفصیلی ذکر ہم آگے چل کر عنقریب کریں گے۔ اس کے علاوہ یہ بات بھی واضح ہے کہ اعشٰی بعد ہجرت ہی مدینے آ کر مسلمان ہوا تھا جس کا ثبوت اس کے ایک شعر سے ملتا ہے جو اس نے قبول اسلام کے لیے آنے سے کچھ ہی قبل کہا تھا۔ وہ شعر یہ ہے:

"تو پوچھتا ہے تجھے موت کب آئے گی؟" میری دعا ہے (اسلام لانے کے بعد) مجھے مدینے میں موت آئے"۔

اس لیے ابن ہشام کے لیے بہتر ہوتا اگر وہ اعشٰی کے قبول اسلام کا قصہ بیان ہجرت کے بعد کرتے۔ واللہ اعلم

بہرحال سہیلی کہتے ہیں کہ اس سلسلے میں ابن ہشام سے سہو ہوا ہے اور جن لوگوں نے اعشٰی کے قبول اسلام کا واقعہ قبل ہجرت بیان کیا ہے ان سے بھی نادانستہ غلطی ہوئی ہے کیونکہ شراب ظاہر ہے ہجرت کے ایک سال بعد (خدا کے حکم سے) مدینے میں حرام ہوئی تھی۔

سہیلی کہتے ہیں کہ اگر چہ عموماً یہ کہا جاتا ہے کہ اعشٰی کی آمد کا مقصد ابوجہل بن ہشام نے اس سے عتبہ بن ربیعہ کے مکان پر پوچھا تھا اس کی نفی ابوعبیدہ کے اس بیان سے ہوتی ہے کہ یہ سوال اعشٰی سے عامر بن طفیل نے بنی قیس ہی میں کیا تھا اور یہ سوال آنحضرتﷺ کی ہجرت کے بعد کیا گیا تھا اور ظاہر ہے کہ اس وقت تک وہ مسلمان نہیں ہوا تھا۔ یہی بات خود اعشٰی کے مندرجہ بالا شعر سے بھی ظاہر ہوتی ہے۔

معلوم ہوتا ہے کہ ابن اسحٰق نے اعشٰی کے قبول اسلام کا قصہ ہجرت سے قبل ابوجہل جیسے کٹر کافر و مشرک کی مذمت کرتے ہوئے ضمناً کر دیا ہے اور ہم نے بھی اسی لیے اسے ابن اسحٰق کی طرح بیان ہجرت سے مقدم رکھا ہے۔

## رصارعتِ رکانہ کا قصہ

<u>**اس نے دیکھا کہ ایک درخت آنحضرتﷺ کے بلانے پر کیسے آپﷺ کے پاس چلا آیا:**</u>

ابن اسحٰق بیان کرتے ہیں کہ ان سے ابی اسحٰق بن یسار نے بیان کیا کہ رکانہ بن عبد یزید بن ہاشم بن عبدالمطلب بن عبد مناف قریش میں سب سے قوی ہیکل اور طاقت ور سمجھا جاتا تھا۔ ایک روز وہ رسول اللہﷺ کے پاس مکے کی کسی پہاڑی گھاٹی میں جا پہنچا۔ اسے دیکھ کر آپﷺ نے فرمایا:

"اے رکانہ! کیا تم خدا کا خوف اور وہ بات قبول نہیں کرو گے جس کی میں تمہیں دعوت دیتا ہوں؟"۔

آپ کی زبان سے یہ سن کر رکانہ بولا:

"میں اس وقت تک ایسا نہیں کروں گا جب تک یہ ثابت نہ ہو جائے کہ آپ کی بات سچ ہے"۔

رکانہ سے یہ سن کر آپﷺ نے فرمایا:

"اگر اس کا تمہیں ثبوت مل جائے تو؟ یعنی میں تمہیں پچھاڑ دوں"۔

رکانہ نے کہا:

"ایسا کر کے دکھائیے"۔

آپﷺ نے فرمایا:

"اچھا تم میرے قریب آ کر کھڑے ہو"۔

جب وہ آپﷺ کے سامنے آیا تو آپﷺ نے اسے اٹھا کر زمین پر ایسا پٹخا کہ وہ سانس لینا بھول گیا۔ پھر وہ کھڑا ہو کر بولا:
"ایک بار ایسا کر کے اور دکھائیے"۔

چنانچہ آپﷺ نے دوبارہ اسے اپنی گرفت میں لے لیا۔ اس نے لاکھ زور لگایا مگر اپنی جگہ سے ہل نہ سکا۔ آپﷺ نے اسے دوبارہ زمین سے اٹھا کر ایسا پٹچا کہ وہ چاروں شانے زمین پر گرا اور آپﷺ اس کے سینے پر بیٹھ گئے۔ جب آپﷺ نے اسے چھوڑا تو وہ ہانپتا ہوا اٹھ کر بولا:

"یہ تو بڑی عجیب و غریب بات ہے"۔

آپﷺ نے فرمایا: "کچھ اور دیکھو گے؟"۔ وہ بولا: "دکھایئے"۔ آپﷺ نے اس سے پوچھا:

"کیا تم اس درخت کو جو سامنے نظر آ رہا ہے اپنے پاس بلا سکتے ہو؟"۔

وہ بولا: "یہ کیسے ہو سکتا ہے؟۔ یہ توصریحاً ناممکن بات ہے"۔

آپﷺ نے فرمایا:

"اچھا دیکھو! میں اسے اپنے پاس بلا کر دکھاتا ہوں"۔

یہ کہہ کر آپﷺ نے اس درخت کو اشارہ کیا اور وہ خود بخود اپنی جگہ سے چل کر آپﷺ کے سامنے آیا اور پہلے کی جگہ زمین پر ایستادہ ہوگیا۔ یہ دیکھ کر رکانہ حیران رہ گیا، آپﷺ نے غالباً اس سے فرمایا کہ یہ سب کچھ خدا کی قدرت کا کرشمہ ہے۔ اس نے بہت سے قریش کو جمع کر کے یہ واقعہ سنایا پھر بولا:

"تم محمد (ﷺ) کو جادوگر کہتے ہو لیکن مجھے یقین سے کہ روئے زمین پر کوئی بڑے سے بڑا جادوگر ایسا کرشمہ نہیں دکھا سکتا"۔

جن لوگوں نے یہ واقعہ اور رکانہ کی گفتگوسنی انہوں نے اسے لاکھ بہکانے کی کوشش کی لیکن وہ اس کے بعد پھر آپ کی خدمت میں آیا اور بولا:

"اے محمد! (ﷺ) آپﷺ یقیناً خدا کے رسول ہیں"۔

یہ کہہ کر اس نے کلمہ پڑھا اور دین اسلام میں داخل ہوگیا۔

ابن اسحٰق نے رکانہ کا یہ قصہ دوسرے متعدد راویوں کے حوالے سے بیان کیا ہے۔ ابوداؤد اور ترمذی نے یہ واقعہ ابوالحسن عسقلانی کی روایت کے طور پر ابوجعفر بن محمد بن رکانہ اور خود رکانہ کے حوالے سے بیان کیا ہے لیکن ترمذی نے کہا ہے کہ یہ روایت غریب ہے اور یہ کہ وہ ابوالحسن اور رکانہ سے واقف نہیں ہیں۔

بہرحال امام ابوبکر شافعیؒ نے بڑی جید اسناد کے ساتھ ابن عباس رضی اللہ عنھما کے حوالے سے بیان کیا ہے کہ یزید بن رکانہ نے (اپنی طاقت کے زعم میں) پہلے رسول اللہﷺ کو اپنے بازوؤں میں جکڑا تھا اور کہا تھا کہ اگر آپﷺ اس کی گرفت سے نکل گئے تو وہ آپ کو سو بکریاں دے گا۔ اس طرح اس نے تین بار کہا اور ہر بار سو بکریوں کا اضافہ کرتا چلا گیا لیکن آپﷺ تینوں بار اس کی گرفت سے نکل گئے بلکہ اور ہر بار سو بکریوں کا اضافہ کرتا چلا گیا لیکن آپﷺ تینوں بار اس کی گرفت سے نکل گئے بلکہ اسے پچھاڑ بھی دیا اور
اس نے اس طرح جو تین سو بکریاں اپنی طرف سے بطورِ شرط آپﷺ کو پیش کرنے کے لیے کہا تھا آپﷺ نے وہ بھی اُسے معاف فرما دیں۔ چنانچہ یہ دیکھ کر اس نے آپﷺ کے خدا کے سچے نبی ہونے کا اقرار کر لیا اور کلمہ پڑھ کر مسلمان ہوگیا۔ اس نے آپﷺ سے یہ بھی عرض کیا تھا کہ اس کو اس سے قبل کشتی میں کوئی زیر کر سکا تھا نہ آپﷺ سے قبل اس نے کسی کو آپﷺ سے زیادہ طاقت ور پایا تھا۔ جہاں تک درخت والے معجزے کا حال ہے تو ہم نے اسے بھی رسول اللہﷺ کے دوسرے معجزات کے تحت بطور دلائل نبوت جیسا کہ جدید تاریخ نویسی کا دستور ہے قلمبند کیا ہے جسے حسب موقع آپ آگے چل کر ملاحظہ فرمائیں گے۔ ویسے ابن اسحٰق نے حبشے کے نصرانیوں کی مکے میں آمد اور ان کے اسلام لانے کا ذکر بھی قصہ نجاشی سے پہلے کیا ہے حالانکہ اس ذکر کو مؤخر رکھنا چاہیے تھا کیونکہ مکے میں حبشہ کے نصرانیوں کی آمد اور ان کے اسلام لانے کا واقعہ بعثت کے قریباً دسویں سال پیش آیا تھا۔

ابن اسحٰق بیان کرتے ہیں کہ ایک روز رسول اللہﷺ کی جگہ تشریف فرما تھے اور آپ کے گرد و پیش آپ کے مظلوم اصحاب جناب عمار، ابوفکیہہ صفوان بن امیہ کا غلام یسار، صہیب اور انہی جیسے کچھ دوسرے مسلمان بیٹھے ہوئے تھے تو ادھر سے کچھ مشرکین قریش گزرے اور آپس میں بطور تضحیک کہنے لگے۔

"اُنہیں دیکھو! یہ (نعوذ باللہ) اس کے ساتھی ہیں اور یہ (ثم نعوذ باللہ) اسے خدا کا نبی سمجھتے ہیں اور اپنے آپ کو خدا کی
رحمت کا حق دار سمجھتے ہیں حالانکہ اس کی رحمت کے حق دار تو ہم جیسے بڑے لوگ ہوتے ہیں نہ کہ ان جیسے غریب و مسکین"۔

یہ کہہ کر وہ لوگ آگے بڑھ گئے۔ چونکہ مسلمانوں کو قریش کی طرف سے ان کی اس تضحیک سے دکھ ہوا ہوگا۔ اسی لیے اللہ تعالیٰ نے آنحضرتﷺ پر اس وقت مندرجہ ذیل آیت شریفہ نازل فرمائی:

**<span class="quranic-text">(وَلَا تَطْرُدِ الَّذِيۡنَ يَدْعُوۡنَ رَبَّهُمْ ۔۔۔۔۔۔۔۔۔ الخ)</span>**

ابن اسحاق بیان کرتے ہیں کہ جب رسول اللہﷺ کا گزر ولید بن مغیرہ، امیہ بن خلف اور ابوجہل ابن ہشام کی طرف سے ہوتا تو وہ آپ کا مذاق اُڑاتے تھے۔ ظاہر ہے اس سے آپ کو صدمہ ہوتا ہوگا۔ چنانچہ اس موقع پر اللہ تعالیٰ نے آپﷺ پر یہ قرآنی آیت نازل فرمائی:

**<span class="quranic-text">(وَلَقَدِ اسْتُهْزِئُ بِرُسُلٍ مِّنْ قَبْلِكَ۔۔۔۔۔۔۔ الخ)</span>**

اس سلسلے میں اللہ تعالیٰ نے مندرجہ ذیل دو آیات بھی نازل فرمائیں:

۱۔ **<span class="quranic-text">(وَلَقَدِ اسْتَهْزِئُ بِرُسُلٍ مِّنْ قَبْلِكَ فَصَبَرُوۡا عَلٰى مَا كُذِبُوۡا۔۔۔۔۔۔ الخ)</span>**

۲۔ **<span class="quranic-text">(اِنَّا كَفَيْنَاكَ الْمُسْتَهْزِئِيۡنَ)</span>**

سفیان جعفر بن ایاس، سعید بن جبیر اور ابن عباس رضی اللہ عنھما کے حوالے سے بیان کرتے ہیں کہ رسول اللہﷺ کے ساتھ استہزا کرنے والے لوگ ولید بن مغیرہ، اسود بن عبد یغوث زہری اسود بن مطلب ابو زمعہ، حارث بن عیطل اور عاص بن وائل سہمی تھے۔ رسول اللہﷺ نے ان لوگوں کے بارے میں حضرت جبریل علیہ السلام سے شکایت کی تو انہوں نے ان میں اول الذکر دونوں کا گردن دبا کر قلع قمع کیا تو انہوں نے آپﷺ سے دست کش ہونے کا اقرار کیا۔ اسود بن یغوث کا سر دبایا تو اس نے بھی یہی اقرار کیا۔ اس کے سر میں مستقل زخم (قرح) بھی ہوگیا تھا۔ حارث بن عیطل کا پیٹ دبایا گیا تو اس نے بھی یہی اقرار کیا۔ عاص بن وائل اتنا متورم ہوا اور اس کے پھنسیاں پیدا ہو کر ان میں اتنی سوزش بڑھی کہ اسے بھی اپنی حرکت سے باز آنا پڑا۔ جبریل علیہ السلام نے ولید کی جب کہ وہ بنی خزاعہ کے کسی شخص کے ساتھ جا رہا تھا گردن پر وار کیا۔ اسود بن مطلب اندھا ہوگیا تھا۔ جب ان لوگوں سے ان باتوں کا سبب پوچھا گیا تو انہوں نے اپنی سزاؤں کے اسباب سے قطعی لاعلمی کا اظہار کیا نہ وہ یہ بتا سکے کہ ان کا پیٹ یا سر کس نے دبایا تھا۔ حارث بن عیطل کے پیٹ میں پانی جمع ہو کر اسے مرض استقاء ہوگیا جس سے وہ فوت ہوگیا اس کے پیٹ کا پانی مستقل طور پر اس کے منہ سے خارج ہوتا رہتا تھا۔ عاص بن وائل کے بارے میں مشہور ہے کہ اس کے سر میں شبرقہ داخل ہوگیا تھا جس سے اس کی موت واقع ہوگئی۔

ابن اسحٰق بیان کرتے ہیں کہ انہیں یزید بن رومان نے عروہ بن زبیر کی زبانی بتایا کہ رسول اللہﷺ کے ساتھ مذاق کرنے اور آپﷺ پر طنز کرنے میں مذکورہ بالا پانچ اشخاص پیش پیش اور وہی سب سے زیادہ معزز اور شریف سمجھے جاتے تھے اور انہی کا یہ انجام ہوا اور انہی کے بارے میں اللہ تعالیٰ نے آنحضرتﷺ پر یہ آیت نازل فرمائی:

**<span class="quranic-text">(فَاصْدَعْ بِمَا تُؤْمَرْ وَاَعْرِضْ عَنِ الْمُشْرِكِيْنَ۔۔۔۔۔۔۔۔الخ)</span>**

بعض روایات سے معلوم ہوتا ہے کہ خود قریش میں ایسی پھوٹ پڑی تھی کہ وہ ایک دوسرے کے قتل تک پر آمادہ ہوگئے بلکہ اس وجہ سے کچھ قتل بھی ہو گئے تھے جس سے انہیں ان کے بزرگوں نے جنگِ بدر میں ان کے باہمی اتفاق و اتحاد کا حوالہ دے کر روکا تھا۔

ابن اسحٰق کہتے ہیں کہ انہیں کچھ اہلِ علم نے بتایا کہ جب خالد بن ولید اسلام لانے کے بعد آنحضرتﷺ کے ہمراہ طائف گئے تھے تو انہوں نے اہل طائف سے دریافت کیا تھا کہ آیا ان کے والد ان سے سود لیا کرتے تھے؟ ابن اسحٰق اس سلسلے میں بیان کرتے ہیں کہ سود کے بارے میں مندرجہ ذیل آیت تب ہی نازل ہوئی تھی:

**<span class="quranic-text">(يَا اَيُّهَا الَّذِيۡنَ آمَنُوۡا اتَّقُواللهَ وَذَرُوۡا مَا بَقِیَ ۔۔۔۔۔۔ الخ)</span>**

ابن اسحٰق کہتے ہیں کہ جب تک اسلام قبائل عرب میں پھیل کر مستحکم نہ ہوگیا انہیں ایک واقعہ کے سوا بنی ازیہر کے بارے میں کوئی اطلاع نہیں ملی۔ وہ واقعہ یہ ہے کہ قریش کے کچھ لوگ دوس گئے تھے اور دوس کی ایک عورت کے پاس جو دوس ہی کی کنیز اور ام غیلان کے نام سے مشہور تھی قیام کیا تھا۔ یہ عورت مشاطہ تھی اور دوس کی خواتین کا بناؤ سنگھار کیا کرتی تھی۔ دوس نے چاہا کہ قریش کے ان لوگوں کو ابی ازیہر سمیت قتل کر دے تو اُم غیلان ہی کچھ دوسری خواتین کے ساتھ مل کر ان اہل قریش کے آڑے آئی تھی اور دوس کو ان کے قتل سے باز رکھا تھا۔ سہیلی کہتے ہیں کہ اس نے ابی ازیہر کو اپنے کپڑوں میں چھپا لیا تھا۔

ابن ہشام بیان کرتے ہیں کہ حضرت عمر رضی اللہ عنہ کے زمانہ خلافت میں ام غیلان ان کے سامنے آئی تھی اور اس وقت وہ مسلمان ہو چکی تھی۔ اسی وقت اسے معلوم ہوا تھا کہ ضرار بن خطاب حضرت عمر رضی اللہ عنہ کے بھائی تھے جنہیں اس نے دوسرے قریش کے ساتھ دوس کے ہاتھوں قتل ہونے سے بچایا تھا لیکن حضرت عمر رضی اللہ عنہ کو جب بات معلوم ہوئی تو انہوں نے اُم غیلان کو کچھ تحائف دیتے ہوئے اس سے کہا تھا:

"میں تمہیں اسلام سے قبل جانتا تک نہیں تھا اور یہ تحائف تمہیں بنت سبیل کی حیثیت سے دے رہا ہوں"۔

ابن ہشام مزید بیان کرتے ہیں کہ اسلام لانے کے بعد ضرار بن خطاب نے ایک روز حضرت عمر رضی اللہ عنہ سے کہا تھا:

"آپ جنگِ احد کے روز کئی بار میری زد پر آئے تھے اور میں چاہتا تو آپ کو قتل کر دیتا لیکن میں نے اپنا بھائی ہونے کی وجہ سے آپ کو قتل نہیں کیا"۔

اس کا جواب حضرت عمر رضی اللہ عنہ نے یہ دیا:

"اگر تم اس روز میری زد پر آ جاتے تو میں تمہیں قتل کیے بغیر کبھی نہ چھوڑتا"۔

بیہقی قبل ہجرت کے دوسرے واقعات قلمبند کرنے کے بعد اس جگہ بیان کرتے ہیں کہ جب قریش کے مذکورہ بالا سات ممتاز افراد نے رسول اللہﷺ کو تبلیغ اسلام سے روکنے اور آپﷺ کو طرح طرح سے ایذا رسانی میں حد کر دی تو مجبور ہو کر آپﷺ ان کے حق میں بد دعا فرمائی اور اللہ تعالیٰ سے عرض کیا کہ یہ سات اشخاص حضرت یوسف علیہ السلام کے سات بھائیوں کی طرح آپﷺ کے قتل کرنے کے درپے ہیں۔ اس کے بعد اللہ تعالیٰ نے انہیں جو سزا دی اس کا حال اس سے پہلے کی فصل میں بیان کیا جا چکا ہے۔

بیہقی نے یہ روایت اعمش کی طرح صحیحین سے مسلم بن صبیح، مسروق اور ابن مسعود کے حوالے سے اخذ کی ہے اور بتایا ہے کہ آنحضرتﷺ کی بد دعا کا مذکورہ بالا اشخاص کے حق میں یہ واقعہ غزوہ بدر سے قبل جسے لزام [^1] کہا جاتا ہے بلکہ آپ کے معجزات متعلقہ زوم، دخان، بطشہ اور شق القمر سے بھی پہلے کا ہے۔ جہاں تک آپﷺ کے معجزہ دخان کا تعلق ہے اس کے بارے میں ابن مسعود رضی اللہ عنہ کی روایت یہ ہے کہ جب آنحضرتﷺ نے مشرکین قریش کے حق میں مجبوراً بد دعا کی تو مذکورہ بالا سات اشخاص کے علاوہ جن کے انجام کے بارے میں پہلے ذکر کیا جا چکا ہے عام کفار قریش بھی عذاب الہٰی میں مبتلا ہوگئے۔ معجزہ بطش کا مطلب عام قریش کا عذابِ الہٰی کی گرفت میں آنا ہے۔ عذابِ الہٰی کی یہ گرفت اتنی سخت تھی کہ کفار قریش بھوک کے مرض میں اس حد تک مبتلا ہوئے کہ وہ مردہ جانور اور ان کی ہڈیاں تک کھانے لگے لیکن ان کی بھوک کسی طرح کم نہیں ہوتی تھی۔ قحط کا یہ عالم ہوا کہ درخت سوکھ گئے، گھاس کا کسی طرف نام و نشان نہ رہا بارش ہونا قطعی طور پر بند ہوگئی اور جیسا کہ ابھی بیان کیا گیا دوسری طرف کفار کی بھوک اتنی بڑھی کہ وہ مردہ جانور تک ہڑپ کرنے لگے لیکن پھر انہیں بھوک کی شکایت رہتی تھی۔ زمین پر آسمان سے ایک بوند تک نہیں ٹپکتی تھی لیکن آنحضرتﷺ کے معجزہ دخان کا یہ اثر تھا کہ زمین و آسمان کے درمیان دھوئیں کی ایک دبیز چادر تنی رہتی تھی جس کے درمیان سے زمین پر ایسی تپش ہوتی تھی کہ کفار اس سے بھنے جاتے تھے۔ البتہ رسول اللہﷺ اور آپ کے متبعین پر اس وقت بھی اللہ تعالیٰ کے حکم سے ایک ابر رحمت سایہ فگن رہتا تھا۔

ابن مسعود رضی اللہ عنہ کہتے ہیں کہ اس عذاب الہٰی سے عاجز آکر مشرکین قریش میں سے کچھ لوگ رسول اللہﷺ کی خدمت میں حاضر ہوئے اور رسول اللہﷺ سے بڑی عاجزی کے ساتھ عرض کیا:

"آپﷺ کے اپنے بقول آپﷺ تو خدا کی طرف سے ساری دنیا کے لیے رحمت بن کر آئے ہیں۔ پھر ہم لوگوں پر آپ کی طرف سے اس سخت عذاب کا کیا مطلب ہے جس کی وجہ سے ہم موت کے قریب جا پہنچے ہیں"۔

بیہقی کہتے ہیں کہ بخاری نے یہ روایت عبدالرزاق کی زبانی معمر ایوب، عکرمہ اور ابن عباس رضی اللہ عنھما کے حوالے سے بیان کی ہے اور انہوں نے بیان کیا ہے کہ ابوسفیان نے آنحضرتﷺ کی خدمت میں حاضر ہو کر عرض کیا تھا کہ مذکورہ بالا عذاب اور بھوک سے قریش کی یہ حالت ہوگئی تھی کہ وہ خشک سالی کی وجہ سے ان تک کھانے پر مجبور ہوگئے تھے اور اس کا یہ بیان سن کر رحمتِ

---

[^1] نہایہ میں بھی لزام کو یوم بدر بتایا گیا ہے۔ (مؤلف)

---

عالمﷺ کا ایک ابرکرم جوش میں آیا اور آپﷺ نے اپنے ان حد سے زیادہ ظالم رشتوں کے حق میں اللہ تعالیٰ سے دعا فرمائی تب کہیں جا کر ان پر سے یہ عذاب ختم ہوا۔ مشرکین قریش پر اس عذاب کے بارے میں یہ آیت نازل ہوئی تھی۔

**<span class="quranic-text">(وَلَقَدْ اَخَذْنَاهُمۡ بِالْعَذَابِ فَمَا اسْتَكَانُوۡا لِرَبِّهِمْ وَمَا يَتَضَرَّعُوۡنَ)</span>**

حافظ بیہقی بیان کرتے ہیں کہ ابوسفیان کی آنحضرتﷺ کی خدمت میں قبل ہجرت حاضری کی روایت کی کوئی مستند دلیل نہیں ملتی۔ تاہم ہو سکتا ہے کہ یہ واقعہ دو بار پیش آیا ہو۔ واللہ اعلم

بیہقی نے گزشتہ فصل میں مذکورہ واقعات کے بعد قصائص فارس و روم اور مندرجہ ذیل آیت قرآنی کا ذکر کیا ہے:
**<span class="quranic-text">(الٓمٓ غُلِبَتِ الرُّوۡمِ فِیْ اَدْنَى الْاَرْضِ۔۔۔۔۔۔۔۔۔۔۔۔ الخ)</span>**

پھر بیہقی نے سفیان ثوریؒ کے طریقے پر حبیب بن ابی عمرو، سعید بن جبیر اور ابن عباس رضی اللہ عنھما کے حوالے سے بیان کیا ہے کہ مسلمانوں کی خواہش یہ تھی کہ اہل روم لڑائی میں اہل فارس پر غالب رہیں کیونکہ رومی اہل کتاب تھے جب کہ مشرکین کی خواہش یہ تھی کہ اہل فارس اہل روم پر غالب آ جائیں کیونکہ وہ بھی انہی کی طرح مشرک تھے۔ اس کا ذکر حضرت ابوبکرصدیق رضی اللہ عنہ نے رسول اللہﷺ سے کیا تو آپﷺ نے اہل فارس پر رومیوں کے غالب آنے کی پیش گوئی فرمائی۔ حضرت ابوبکرصدیق رضی اللہ عنہ سے مشرکین مکہ نے اس بات پر شرط باندھ رکھی تھی کہ اہل فارس رومیوں پر غالب رہیں گے۔ پہلے حضرت ابوبکر صدیق رضی اللہ عنہ اور مشرکین کے مابین پانچ سال کے لیے تھی۔ لیکن آپﷺ نے اس مدت کو دس سال تک بڑھایا تھا۔ جب اہل روم کی اہل فارس پر فتح کی خبر عرب پہنچی تو وہ یوم بدر تھا یا یوم حدیبیہ تھا۔ واللہ اعلم

بیہقی ولید بن مسلم کی روایت اسید کلابی کے حوالے سے بیان کرتے ہوئے کہتے ہیں کہ آخر الذکر نے علابن زبیر کلابی کی زبانی اس کے باپ کی بیان کردہ یہ بات سنی تھی یعنی اس کے باپ نے اس سے کہا تھا کہ اس نے کبھی فارس کو روم پر غالب آتے اور کبھی روم کو فارس پر غالب آتے اور پھر مسلمانوں کی روم و فارس اور شام و عراق کی تسخیر سب کچھ پندرہ سال کے اندر اندر اپنے زمانے میں دیکھا تھا۔

## رسول اللہﷺ کا شب معراج مکے سے بحکم خداوندی بیت المقدس تشریف لے جانا

ابن عساکر نے احادیث اسراء کا ذکر اوائل بعثت کے اذکار کے ساتھ کیا ہے لیکن ابن اسحٰق نے اس ذکر کو بعثت نبوی کے دسویں سال کے اذکار میں شامل کیا ہے۔ بیہقی نے بھی رسول اللہﷺ کی معراج کا ذکر موسیٰ بن عقبہ کی طرح زہری کے حوالے سے آپﷺ کی بعثت کے اس سال کے واقعات کے ساتھ کیا جس سال آپ نے مکے سے مدینے کو ہجرت فرمائی تھی۔ بیہقی کی بعثت کے دسویں سال کے واقعات کے ساتھ یہ روایت ابن لہیعہ کی ان روایات سے مطابقت رکھتی ہے جو اس نے ابی اسود کے حوالے سے بعثت نبوی کے دسویں سال ہی کے واقعات کے سلسلے میں پیش کی ہیں۔

حاکم، اصم، احمد بن عبدالجبار، یونس بن بکیر، انبساط بن نصر اور اسماعیل اسدی کے حوالے سے بیان کرتے ہیں کہ رسول اللہﷺ پر خدا کی طرف سے خمس کی فرضیت کا حکم اسی سال آیا تھا جب آپﷺ اللہ تعالیٰ کے حکم سے معراج کی رات مکے سے بیت المقدس تشریف لے گئے تھے اور یہ آپ کی بعثت کے بعد ہجرت سے قبل دسویں سال کا واقعہ ہے۔ اسدی کے بقول معراج کا واقعہ ذیقعدہ کے مہینے میں پیش آیا تھا جب کہ زہری و عروہ کے بقول یہ واقعہ ماہ ربیع الاوّل کا ہے۔ ابوبکر بن ابی شیبہ کہتے ہیں کہ ان سے عثمان نے سعید ابن مینا، جابر اور ابن عباس رضی اللہ عنھما کے حوالے سے بیان کیا کہ رسول اللہﷺ کی ولادت سن فیل میں ماہ ربیع الاوّل کے دوسرے دوشنبہ کو ہوئی تھی اسی مہینے اور اسی روز یعنی دوشنبہ کے دن آپﷺ کی بعثت ہوئی، اسی سال اللہ تعالیٰ کی طرف سے معراج کی عزت سے سرفراز فرمایا گیا، اسی روز آپﷺ نے مکے سے مدینے کو ہجرت فرمائی اور وہی روز یعنی دوشنبہ اور وہی مہینہ ربیع الاوّل آپ کی وفات کا دن ہے اور اس روز سے دنیا میں انبیائے کرام کی آمد کا سلسلہ ختم ہوا۔ حافظ عبدالغنی بن سرور المقدسی نے بھی اپنی کتاب سیرت میں اسی روایت پر انحصار کیا ہے لیکن اسی نے آگے چل کر جو حدیث بغیر کسی سند کے روایت کی اس میں ماہِ
رجب کے فضائل بیان کرتے ہوئے واقعہ معراج کی تاریخ بھی اسی مہینے کی سترہ تاریخ بتائی ہے۔ واللہ اعلم

کچھ لوگ واقعہ معراج کو ماہ رجب کے پہلے روز جمعہ سے منسوب کرتے ہیں اور اسی کے ساتھ "لیلۃ الرغائب'' اور ایک مشہور نماز کا ذکر کرتے ہیں جس کی کوئی اصل نہیں ہے۔ واللہ اعلم۔

جو لوگ واقعہ معراج کو ماہ رجب کی پہلی شب جمعہ سے منسوب کرتے ہیں وہ اپنے اس بیان کی بنیاد رکاکہ کے اس شعر کو بناتے ہیں جو کہتا ہے ؂

<span class="arabic-text">ليلة الجمعة عُرّجُ بالنبی</span>

<span class="arabic-text">ليلة الجمعة اوّل رجب</span>

ترجمہ: "شب جمعہ نبیﷺ کی معراج کی رات ہے۔ وہ رات ماہ رجب کی اوّل شب جمعہ ہے"۔

ہم نے ان جملہ اقوال و روایات کو واقعہ معراج کے سلسلے میں بطور اسناد پیش کرنے کے بجائے اس سلسلے میں مندرجہ ذیل آیت قرآنی پیش کرتے ہوئے جو قوی اسناد پیش کی وہ بھی سطور ذیل میں ملاحظہ کیجئے۔ اللہ تعالیٰ ارشاد فرماتے ہیں:

**<span class="quranic-text">(سُبْحَانَ الَّذِیْ اَسْرٰى بِعَبْدِهٖ لَيْلاً مِّنَ الْمَسْجِدِ الْحَرَامِ۔۔۔۔۔ الخ)</span>**

اب جیسا کہ ہم نے ابھی عرض کیا اس آیت قرآنی کے سلسلے میں اہل علم کی کچھ روایات اور ان کے بیانات پیش کرتے ہیں۔

ابن اسحٰق کی روایت کا خلاصہ یہ ہے کہ رسول اللہﷺ مسجد حرام سے مسجد اقصیٰ تشریف لے گئے جو ازمنہ قدیم سے بیت المقدس کہلاتی ہے اور اسی زمانے میں اسلام نہ صرف قریش مکہ بلکہ دوسرے قبائل میں بھی پھیلتا چلا گیا۔ ابن اسحٰق حدیث معراج کی روایت پیش کرتے ہوئے مزید بیان کرتے ہیں کہ یہ حدیث ان تک یکے بعد دیگرے ابن مسعود، ابی سعید، عائشہ، معاویہ، ام ہانی بنت ابی طالب رضی اللہ عنہم اور حسن بن ابی حسن، ابن شہاب زہری، قتادہ وغیرہ نیز کئی دوسرے اہل علم کے ذریعہ پہنچی ہے اس کے علاوہ وہ آیت اسریٰ کی صداقت کی طرف اشارہ کرتے ہوئے کہتے ہیں کہ اللہ تعالیٰ کو ہر بات پر قدرت حاصل ہے وہ چاہے تو ناممکن کو بھی ممکن بنا سکتا ہے۔ اس لیے صداقت معراج میں کسے کلام ہو سکتا ہے۔

ابن اسحٰق مذکورہ بالا روایت پیش کرنے کے بعد کہتے ہیں کہ انہیں عبداللہ بن مسعود رضی اللہ عنہ سے اس بارے میں جو معلوم ہوا وہ یہ ہے کہ رسول اللہﷺ مسجد حرام سے براق پر سوار ہوئے تھے، یہ چوپائے کی طرح ایک سواری کا جانور بتایا گیا ہے جس کے سم لمبائی میں اس کی جسامت کے برابر ہوتے ہیں اور اس جانور پر آنحضرتﷺ سے قبل اور انبیاء علیھم السلام بھی سوار ہو چکے تھے۔ مسجد حرام سے رسول اللہﷺ براق پر سوار ہو کر زمین و آسمان کے درمیان بہت سے مقامات اور عجائب و غرائب ملاحظہ فرماتے ہوئے بیت المقدس پہنچے جہاں آپﷺ نے حضرت ابراہیم، حضرت موسیٰ اور حضرت عیسیٰ اور دوسرے انبیاء علیھم السلام کو دیکھا اور ان سب نے مل کر آپ کی اقتداء میں نماز پڑھی۔ اس کے بعد آپ کو تین برتن پیش کیے گئے جن میں سے ایک میں دودھ، دوسرے میں شراب اور تیسرے برتن میں پانی تھا۔ آپﷺ نے ان برتنوں میں سے صرف دودھ کا برتن لے کر وہی پیا۔ اس کے بعد جیسا کہ خود رسول اللہﷺ نے ارشاد فرمایا ہے، حضرت جبریل علیہ السلام نے آپﷺ سے عرض کیا کہ:

آپﷺ اور آپ کی امت ہدایت یافتہ ہوگئی ہے"۔

اس کے بعد ابن اسحٰق اس سلسلے میں حضرت حسن بصریؒ کی مرسل روایت کے بعد کہتے ہیں کہ اس روایت کے علاوہ جہاں تک مذکورہ بالا مختلف ذرائع سے ان کی معلومات کا تعلق ہے وہ یہ ہیں کہ جبریل علیہ السلام کہ رسول اللہﷺ کی خدمت میں حاضر ہوئے اور آپ کو ساتھ لےکر پہلے مسجد حرام کے دروازے پر گئے اور وہاں سے آپ کو براق پر سوار کرا دیا ۔ آپﷺ نے اس کی ہیئت دیکھ کر فرمایا کہ اے براق! شاید اس سے قبل کوئی انسان اس ہیئت کے چوپائے پر سوار نہ ہوا ہوگا۔ یہ اللہ تعالیٰ کا کرم ہے کہ اس نے مجھے اس عزت سے سرفراز فرمایا۔ بہرکیف مسجد حرام کے دروازے سے جبریل علیہ السلام کے آپ کو براق پر سوار کرا کے بیت المقدس لے گئے اور وہاں جیسا کہ سطور بالا میں بیان کیا گیا آپﷺ نے دوسرے انبیاء علیھما السلام کے ساتھ نماز ادا فرمائی اور دودھ کے برتن سے دودھ نوش فرمایا اور شراب پینے سے انکار کر دیا۔ روایت مذکورہ کے مطابق آپﷺ سے جبریل علیہ السلام نے یہ کہنے کے بعد کہ آپﷺ اور آپ کی امت کو اللہ تعالیٰ نے ہدایت یافتہ فرمایا یہ بھی کہا کہ آپﷺ پر اور آپ کی امت پر شراب حرام کی گئی۔ اس کے بعد آپﷺ (بعد معراج) بیت المقدس ہی کے راستے سے مکے واپس تشریف لائے اور جب قریش کو اس کی اطلاع ہوئی تو انہوں نے آپﷺ پر (نعوذ باللہ) کذب کا بہتان رکھا بلکہ بعض لوگ تو اس خبر سے اسلام لانے کے بعد مرتد ہوگئے۔

جہاں تک حضرت ابوبکر رضی اللہ عنہ کی طرف سے آپﷺ کے مکے سے بیت المقدس تک سفر کا تعلق ہے تو اس سے قبل ان سے آپﷺ نے خود ہی اس کے جملہ کوائف بیان کر دیئے تھے یعنی اس لمحاتی سفر میں جن دور دراز بستیوں پر سے آپ کا گزر ہوا وہاں بسنے والے قبائل سو رہے تھے یا جاگ رہے تھے اور فلاں فلاں قبیلے کے اونٹوں کا رنگ کیسا تھا؟ راستے میں کون کون کی وادیاں میدان یا پہاڑی علاقے آئے، آپﷺ نے یہ بھی فرمایا کہ آپﷺ شام کے راستے سے بیت المقدس پہنچے تھے۔ اس کے علاوہ جب حضرت ابوبکر رضی اللہ عنہ نے رسول اللہﷺ سے بیت المقدس اور اس کے گرد و نواح کے بارے میں دریافت کیا تو آپﷺ نے اس کا ایسا نقشہ الفاظ میں کھینچ کر بتایا جیسے آپ اس وقت بھی اسے اپنی نگاہوں کے سامنے پا رہے ہوں اور ابن اسحٰق کہتے ہیں کہ جب حضرت ابوبکر رضی اللہ عنہ نے آپﷺ کے اس سفر کی کیفیات آپﷺ کی زبان مبارک سے سن کر ان کی حرف بہ حرف تصدیق کی تو اسی روز سے ان کے نام میں لفظ
صدیق کا اضافہ ہوگیا۔ جناب حسن رضی اللہ عنہ کی روایت یہ ہے کہ اسی سلسلے میں درج ذیل آیت قرآنی نازل ہوئی:

**<span class="quranic-text">(وَمَا جَعَلْنَا الرُّؤْيَا الَّتِىْ اَرَيْنَاكَ اِلَّا فِتْنَةً للِّنَّاسِ)</span>**

ابن اسحٰق کہتے ہیں کہ انہیں اس سلسلے میں ام ہانی سے جو معلوم ہوا وہ یہ ہے کہ اس شب کو رسول اللہﷺ کا قیام ان کے
ساتھ تھا۔ وہ فرماتی ہیں کہ انہوں نے اس رات آخر شب تک عشاء وغیرہ کی نماز آپﷺ کے ساتھ ادا کی تھی۔ اس کے بعد انہوں نے کچھ دیر کے لیے آپﷺ کو نہیں دیکھا لیکن جب صبح ہوئی تو اس وقت کی نماز بھی انہوں نے آپﷺ کے ساتھ ہی ادا کی تھی۔ تاہم آپﷺ نے ان سے فرمایا تھا:

"اے ام ہانی! میں نے عشاء وغیرہ کی نماز تو آخر وقت تک تمہارے ساتھ پڑھی تھی لیکن اس کے بعد جو نماز میں نے پڑھی وہ بیت المقدس میں پڑھی اور اب میں صبح کی نماز جیسا کہ تم دیکھ رہی ہو پھر تمہارے ساتھ پڑھ رہا ہوں"۔

ام بانی کہتی ہیں کہ آپﷺ سے یہ سن کر میں نے آپﷺ کی چادر کا کونہ پکڑا اور آپﷺ سے عرض کیا: 

"یہ بات آپ دوسرے لوگوں کو نہ بتائے گا ورنہ وہ آپ کی تکذیب کریں گے اور آپ کو اذیت دیں گے۔

اس کے جواب میں آپﷺ نے ارشاد فرمایا:

"یہ بات تو بخدا انہیں بتانا ہی پڑے گی"۔

چنانچہ جب آپﷺ نے لوگوں کو اس کی اطلاع دی تو انہوں نے واقعتہً آپ کی تکذیب کی اگرچہ آپﷺ نے اپنے مکے سے
بیت المقدس تک سفر کی جملہ نشانیاں انہیں بتائیں۔ (روایت ام ہانی)

یونس بن بکیر اسباط اور اسماعیل اسدی کے حوالے سے بیان کرتے ہیں کہ اس روز طلوعِ آفتاب کو اللہ تعالیٰ نے اپنی
قدرت سے اس وقت تک روکے رکھا جب تک آنحضرتﷺ بیت المقدس سے مکے واپس تشریف نہیں لے آئے۔ بیہقی نے اس روایت میں یہ اضافہ کیا ہے کہ طلوع آفتاب کے رُکے رہنے کا یہ واقعہ خدا کی قدرت سے نوع انسانی میں صرف دو افراد کو پیش آیا ان میں سے ایک تو رسول اللہﷺ ہیں اور دوسرے یوشع بن نون ہیں۔

ابن اسحٰق کہتے ہیں کہ انہیں مذکورہ بالا روایات کے علاوہ جو کچھ ابن سعید کے حوالے سے معلوم ہوا یہ ہے کہ رسول اللہﷺ نے ارشاد فرمایا:

"جو کچھ مجھے بیت المقدس میں پیش آیا اس سے فراغت کے بعد جبریل مجھے بلندی کی طرف لے گئے اور وہاں جو کچھ
میں نے دیکھا اس سے قبل کبھی نہیں دیکھا تھا۔ وہاں مجھے تم لوگوں کی موت کے اوقات معلوم ہوئے، اس کے بعد میں
اپنے ساتھی کے ہمراہ آسمان کے اس دروازے پر پہنچا جسے باب حفظہ کہا جاتا ہے اور جہاں اسماعیل فرشتے کے ماتحت
اللہ تعالی کی طرف سے بارہ ہزار فرشتے تعینات ہیں جن میں سے ہر فرشتے کے ماتحت الگ الگ بارہ بارہ ہزار فرشتے
متعین کیے گئے ہیں"۔

اس کے بعد رسول اللہﷺ نے ارشاد فرمایا کہ:

"آسمان پر فرشتوں کی مجموعی تعداد کا علم مجھے نہیں ہے"۔

اس کے علاوہ شبِ معراج کے واقعات کے بارے میں جو کچھ آپﷺ نے ارشاد فرمایا اسے ہم نے اپنی کتاب تفسیر میں آیہ
معراج کی تفسیر کرتے ہوئے یہ تمام و کمال اسناد کے ساتھ پیش کیا ہے لیکن اس کے ساتھ یہ بھی عرض کر دیا ہے کہ یہ عجیب و غریب احادیث بلحاظ اسناد ضعیف ہیں البتہ ام ہانی کی بیان کردہ حدیث کے آخری بیانات میں ان سب باتوں کا ذکر موجود ہے اور صحیحین کی روایت سے بھی ان کا ثبوت ملتا ہے جو وہاں شریک بن ابی نمر اور انس کے حوالے سے پیش کی گئی ہیں۔ بہرکیف یہ بھی بتایا گیا ہے کہ یہ واقعات آپ
کو دو بار پیش آئے یعنی اول یا نزول وحی سے قبل عالم رویاء میں اور اس وقت آپﷺ نے فرشتوں کی قلیل تعداد کو بھی جنود خیال فرمایا ہوگا اور انہی کو فرشتوں کی کل تعداد سمجھا ہوگا اور دوسری بار شب معراج میں۔ تاہم ان دونوں مواقع پر آپ کی شرح صدر کی گئی تھی لیکن شب معراج کے واقعات یقیناً نزول وحی کے بعد پیش آئے اور ظاہر ہے کہ یہ واقعہ خود بعثت نبوی کے دسویں سال پیش آیا تھا نیز یہ کہ معراج سے قبل آپ کی شرح صدر دوسری یا تیسری بار کی گئی تھی کیونکہ خود آنحضرتﷺ کے بقول آپ کو ملاء اعلیٰ میں لے جانے اور حضور خداوندی سے قبل یہ ضروری تھا۔ جہاں تک آپ کے مکے سے بیت المقدس تک براق پر سواری کا تعلق ہے وہ تعظیماً و تکریماً تھا۔ بیت المقدس میں آپﷺ کے مسجد اقصیٰ میں داخلے اور وہاں انبیاء کے ساتھ نماز کی ادائیگی کو بعض راویوں نے مستند نہیں مانا ہے تاہم اس روایت کو ہم نے پہلے دو اقوال کے تحت پیش کرنا مناسب سمجھا ہے۔ واللہ اعلم

یہ بھی کہا گیا ہے کہ آپﷺ نے انبیاء کے ساتھ جو نماز ادا فرمائی تھی اور شراب پانی اور دودھ کے برتنوں میں سے صرف دودھ شب کا برتن لے کر اس میں سے دودھ نوش فرمایا تھا یہ دونوں واقعات بھی آسمان پر پیش آئے تھے لیکن آپﷺ کے ارشاد گرامی کے بارے میں جومستند روایت ہے اس سے ثابت ہے کہ یہ دونوں واقعات آپ کو بیت المقدس ہی میں پیش آئے تھے کیونکہ آپﷺ کا ارشاد گرامی یہ ہے کہ بیت المقدس کے واقعات سے فراغت کے بعد آپﷺ نے آسمان کی طرف سفر کا آغاز فرمایا تھا اور ظاہر ہے کہ ان دو واقعات کے علاوہ کسی دوسرے واقعہ کا کسی روایت میں ذکر نہیں ہے بیت المقدس سے آسمانوں کی طرف براق پر سوار ہوکر آپﷺ کے سفر کا ذکر کسی روایت میں نہیں جاتا جس سے معلوم ہوتا ہے کہ براق مسجد اقصیٰ کے دروازے پر آپﷺ کے وہاں سے مکے کی طرف واپسی کے لیے ٹھہرا رہا ہوگا۔ اس لیے بیت المقدس سے آسمان کی بلندیوں کی طرف براق پر آپﷺ کے مزید سفر کی روایات قابل تسلیم نہیں ہیں۔ کیونکہ ظاہر ہے کہ یہ سفر براق پر ممکن نہیں ہو سکتا تھا۔

بہرکیف مستند روایات کے مطابق آنحضرتﷺ کے مسجد اقصیٰ سے آسمانوں کے سفر میں آپﷺ نے ساتوں آسمان طے فرما لیے تھے جہاں آپ نے اکابر ملائکہ کے علاوہ انبیاء سے بھی ملاقات کی تھی، پہلے آسمان پر یعنی آسمان دنیا پر آپﷺ نے جیسا کہ آپﷺ نے ارشاد فرمایا: حضرت آدم علیہ السلام کو دوسرے آسمان پر حضرت یحییٰ اور حضرت عیسیٰ علیھما السلام کو چوتھے آسمان پر حضرت ادریس کو، چھٹے آسمان پر حضرت موسیٰ کو اور ساتویں آسمان پر حضرت ابراہیم علیہ السلام کو دیکھا تھا[^1] جس کے بعد آپﷺ بیت معمور کی جانب تشریف لے گئے تھے اور اس کے دروازے سے ہر روز ستر ہزار فرشتے اندر داخل ہو کر نماز ادا کرتے اور طواف کرتے ہیں لیکن یہ فرشتے اب قیامت تک وہاں سے واپس نہیں آئیں گے۔ بیت المعمور سے آپ مقام مستوی پہنچے جہاں قلموں کی آواز میں (صریف یا صریر) سنائی دیں۔ پھر آپ سدرۃ المنتہیٰ تشریف لے گئے۔ یہ وہ درخت ہے جس کے پتے ہاتھی کے کان کے برابر ہیں اور اس کے پھل چھوٹے اونٹ کے برابر ہوتے ہیں۔ اس کا تنہ ظاہر ہے سب سے بڑا اور مختلف رنگوں کا ہے جس میں بہت سی شاخیں ہیں جن پر چڑیوں کی طرح فرشتے کثیر تعداد میں بیٹھے رہتے ہیں۔ اس درخت کے نیچے سونے کا فرش ہے اور اس کی جڑ نور باری تعالیٰ سے مزین ہے۔ یہیں آپﷺ نے جبریل کی اصل ہیئت کذائی ملاحظہ فرمائی جن کے چھ سو پر ہیں اور ان کے پروں کا درمیانی فاصلہ اتنا ہے جس میں زمین و آسمان کا درمیانی خلاء سما جائے۔ آپﷺ کے سدرۃ المنتہٰی تک پہنچنے کے بارے میں یہ آیت قرآنی نازل ہوئی:

**<span class="quranic-text">(وَلَقَدْ رَآهُ نَزۡلَةً اُخْرٰی عِنْدَ سِدْرَةِ الْمُنْتَهٰى۔۔۔۔۔۔۔۔۔۔۔ الخ)</span>**

زاغ البصر سے مراد یہ ہے کہ اس مقام سے مشرق و مغرب اور شمال و جنوب یا بلندی پر کچھ نظر نہیں آ سکتا کیونکہ یہاں نظر کی حد ختم ہو جاتی ہے۔ یہ مقام ادب و تکریم ہے یہی جبریل علیہ السلام کے رویائے ثانیہ کا مقام ہے جس صورت پر انہیں اللہ تعالیٰ نے

---

[^1] روایتِ "اصلین" میں تیسرے اور پانچویں آسمان کا ذکر نہیں ہے۔ البتہ ابن ہشام کی روایت میں ہے کہ آپﷺ نے تیسرے اور پانچویں آسمان پر بالترتیب حضرت یوسف اور حضرت ہارون علیھما السلام کو دیکھا تھا۔

---

تخلیق فرمایا اس حدیث کو ابن مسعود، ابوہریرہ، ابوذر اور حضرت عائشہ رضی اللہ عنہم سے مروی ہے۔ ان سب سے بڑھ کر اللہ تعالیٰ کا یہ ارشاد ہے:

**<span class="quranic-text">(عَلَّمَهٗ شَدِيۡدُ الْقُوٰى ذُوۡمِرَّةٍ فَاسْتَوٰى۔۔۔۔۔۔۔۔۔۔۔۔۔۔ الخ)</span>**

اسی مقام پر حضرت جبریل علیہ السلام نے رسول اللہﷺ کو چھوڑ دیا تھا کیونکہ یہاں حضور باری تعالیٰ میں ان کی رسائی کی حد ختم ہو جاتی تھی[^1] اور یہیں آپﷺ کے اور ذات باری تعالیٰ کے مابین فاصلہ جیسا کہ مندرجہ بالا آیت شریفہ سے معلوم ہوتا ہے کمان کے چلوں یا اس سے بھی کمتر باقی رہ گیا تھا۔ اس کی تفسیر اکابر صحابہ کرام رضی اللہ عنہم کے اقوال میں پائی جاتی ہے۔ حدیث اسراء کے سلسلے میں شریک نے مندرجہ بالا آیہ شریفہ میں قاب قوسین کے بعد او ادنیٰ کی جو تفسیر کی ہے وہ راوی کی فہم کی حد تک ہے۔ واللہ اعلم

اگر یہ بات نہ ہوتی تو دوسری تفاسیر میں اس کے متعلق "جو آخری شے ہوسکتی ہے"۔ نہ کہا جاتا کیونکہ اس آیت قرآنی میں "اَوۡ اَدۡنٰی" کے متعلق کوئی کچھ نہیں کہہ سکتا۔

شب معراج ہی میں اللہ تعالیٰ نے رسول اللہﷺ اور آپﷺ کی امت پر شب و روز میں پہلے پچاس وقت کی نماز فرض کی تھی لیکن جب حضرت موسیٰ علیہ السلام نے آپﷺ سے کہا کہ اس میں تخفیف تو آپ کی گزارش پر اللہ جل شانہٗ نے اسے کم کرتے کرتے صرف پانچ وقت کی کر دیا لیکن اس وقت پنج وقتی نماز کا ثواب بھی اپنے فضل و کرم سے پچاس وقت کی نمازوں کے برابر ٹھہرا دیا جو حضور نبی کریمﷺ کے ارشاد گرامی سے ثابت ہے نیز جملہ ائمہ عصر اس پر متفق ہیں۔

آیت اسریٰ اور اس سے متعلق احادیث کے بارے میں مفسرین، محدثین اور دیگر علماء مؤرخین میں باہم اختلاف ہیں، بعض
کے نزدیک آنحضرتﷺ کا واقعہ معراج بعالم رویاء یا روحانی ہے اور بعض اسے معراج جسدی و روحانی دونوں بتاتے ہیں۔ جو اسے عالم رویاء میں کہتے ہیں وہ اسے دو بار بتاتے ہیں یعنی ایک بار قبیل نزول وحی اور دوسری بار بعد از نزول وحی۔

جو آپ کی معراج کو عینی مشاہدہ تسلیم کرتے ہیں ان میں ابن جریر اور علمائے متاخرین شامل ہیں نیز وہ لوگ جو اس بارے میں آیت قرآنی پر انحصار کرے اسے عینی مشاہدات سے تعبیر کرتے ہیں ان میں پیش پیش شیخ ابوالحسن اشعری ہیں جن کی پیروی سہیلی نے کی ہے اور شیخ ابو زکریا نووی نے بھی اسی کو مانا ہے اور اپنی کتاب فتاویہ میں بھی بیان کیا ہے۔ دوسرے لوگ کہتے ہیں کہ صحیح مسلم میں ابوذر رضی اللہ عنہ کی زبانی اس بارے میں اس کے علاوہ کوئی حدیث نبوی پیش نہیں کی گئی ہے کہ ایک روز واقعہ معراج کے بارے میں ابوذر رضی اللہ عنہ نے رسول اللہﷺ سے دریافت کیا کہ آیا آپﷺ نے اللہ تعالیٰ کو اپنی آنکھوں سے دیکھا تو آپ نےفرمایا: "میرے نور نے اسے دیکھا"۔ پھر ارشاد فرمایا: "میں نے اس کی تجلی دیکھی"۔

---

[^1] اسی مقام کے بارے میں شیخ سعدیؒ نے جبریل علیہ السلام کا یہ قول نقل کیا ہے:

کہ اگر یک سرموئے برتر پرم ۔۔۔۔۔۔۔۔۔۔۔ فروغ تجلی بسوزد پرم

یعنی اگر یہاں سے سرمہ کے برابرآگےجاؤں گا تو فروغ تجلی ذات باری سے میرے پر جل جائیں گے۔ (مترجم)

---

جن لوگوں کے نزدیک واقعہ معراج سے مراد عینی مشاہدہ نہیں ہے وہ اس کی یہ دلیل پیش کرتے ہیں کہ فانی آنکھوں کے ذریعہ ذات باقی کی رویت ناممکن ہے۔ اس کے ساتھ وہ بھی یہ کہتے ہیں کہ اس وجہ سے اللہ نے حضرت موسیٰ علیہ السلام سے یہیں ارشاد فرمایا تھا جس کا تذکرہ متعدد کتب الہیات میں موجود ہے اور حضرت موسیٰ علیہ السلام کے واقعتہً زندگی بھر اللہ تعالیٰ کا دیدار نہیں کر سکے جو اس سلسلے میں آیت قرآنی سے ثابت ہے[^1]۔ اسی وجہ سے علمائے متقدمین و متاخرین میں اس مسئلے کے بارے میں مختلف آراء پیش کی جاتی رہی ہیں ۔

بہرکیف جب رسول اللہﷺ مکے سے بیت المقدس پہنچے تو جیسا کہ متعدد مستند روایات سے معلوم ہوتا ہے دوسرے
انبیائے کرام علیھم السلام آپ کی تعظیم و تکریم کے لیے وہاں موجود تھے اور انہوں نے آپ کی اقتداء میں نماز پڑھی اور ظاہر ہے کہ یہ واقعہ روایات قدیم کے طور پر اللہ تعالیٰ کے حکم کے بغیر ممکن نہیں تھا اور جیسا کہ حدیث سے ثابت ہے جبرئیل علیہ السلام نے دیگر انبیاء سے آپ کا تعارف کرایا تو انہوں نے یکے بعد دیگرے فرداً فرداً آپ کو سلام کیا۔ اس سے یہ ثابت ہوتا ہے کہ اگر یہ واقعہ آپ کی سیر سماوات کے بعد پیش آیا ہوتا جیسا کہ بعض روایات میں بیان کیا گیا ہے تو اس کی دوبارہ ضرورت کیوں پیش آتی یعنی جبریل علیہ السلام دیگر انبیاء سے آپ کا تعارف دوبارہ کیوں کراتے؟ اس سے ثابت ہوا کہ آپ کے بیت المقدس پہنچنے پر انبیاء سے پہلے آپ کا تعارف کرایا گیا اور اس کے بعد انہوں نے آپ کی اقتداء میں نماز فجر ادا کی۔ البتہ کچھ لوگ جن میں امام اعظم (ابوحنیفہؒ) بھی شامل ہیں کہتے ہیں کہ انبیاء نے نمازِ فجر آپ کی اقتداء میں اس وقت ادا کی ہوگی جب آپﷺ سیر سماوات سے بیت المقدس واپس تشریف لے آئے ہوں گے کیونکہ نمازِ فجر کے بعد ہی آپﷺ براق پر سوار ہوکر واپس کے تشریف لائے تھے جب صبح ہوگئی تھی"۔ یہ بات واقعی بڑی مدلل اور زیادہ قرین قیاس ہے۔

بہرکیف رسول اللہﷺ نے بعالم معراج سیر سماوات کے دوران اللہ تعالیٰ کو جو نشانیاں اور وہاں کے جو عجائب غرائب ملاحظہ فرمائے اور جن کا ذکر مختلف احادیث نبوی میں آیا ہے جب صبح کے وقت آپﷺ نے ان کا تذکرہ لوگوں سے کرنا چاہا تو پہلے یہی خیال فرمایا کہ انہیں سن کر کم سے کم مشرکین قریش آپ کی تکذیب کریں گے اور آپ کا یہ خیال بعد میں درست نکلا۔ ہوا یوں کہ اسی صبح کو مسجد کعبہ میں آپﷺ چند دوسرے مسلمانوں کے ساتھ تشریف فرما تھے تو اتفاقاً ابوجہل بھی وہاں آنکلا آپﷺ سے (طنز) بولا:
"کہے کوئی اور خبر ہے؟"۔ جب آپﷺ نے اس کا اثبات میں جواب دیا تو اس نے پوچھا: "فرمائیے کیا خبر ہے؟" جب آپﷺ نے

---

[^1] اس سلسلے میں صوفیائے کرام کا عقیدہ یہ ہے کہ آنحضرتﷺ نے ذات باری کا عینی مشاہدہ فرمایا۔ مولانا عبدالرحمٰن جامیؒ آپ کی مدح میں کہتے ہیں:

"موسیٰ زهوش رفت بیک جلوہ صفات تو عین ذات می نگری و در تبسمی''۔

یعنی حضرت موسیٰ خدا تعالیٰ کا ایک جلوۂ صفات دیکھ کر ہوش کھو بیٹھے جب کہ آپﷺ نے ذات خداوندی کا عینی مشاہدہ فرمایا اور تبسم فرماتے رہے۔ (مترجم)

---

اسے شب گذشتہ مکے سے بیت المقدس تشریف لے جانے کی خبر سنائی تو اسے سن کر اس نے آپﷺ سے دریافت کیا: "کیا آپ یہ خبراپنی قوم کو بھی سنا سکتے ہیں؟"۔ آپﷺ نے فرمایا: ”یقیناً" آپ سے یہ سن کر وہ وہاں سے فوراً واپس گیا اور بہت سے مشرکین قریش کو جمع کر کے وہاں لے آیا اور آپﷺ سے بولا:

"اب وہ خبر جو آپﷺ نے مجھے ابھی سنائی تھی انہیں بھی سنائیے"۔

چنانچہ آپﷺ نے ابوجہل کے ساتھیوں کو بھی شب گذشتہ اپنے مکے سے بیت المقدس تشریف لے جانے کی خبر سنا دی اور شدہ شدہ یہ خبر سارے مکے میں پھیل گئی جسے سن کر کچھ لوگ حضرت ابوبکر رضی اللہ عنہ کے پاس پہنچے اور ان سے پوچھا کہ وہ اس کے بارے میں کیا کہتے ہیں؟ تو حضرت ابوبکر رضی اللہ عنہ نے فرمایا:

"اگر یہ بات رسول اللہﷺ نے خود فرمائی ہے تو آپﷺ نے بالکل سچ فرمایا ہے"۔

اس کے بعد بھی مشرکین قریش نے آپﷺ کے گرد جمع ہو کر آپ کی زبان سے معراج کی خبر سننے پر اصرار کیا اور کچھ لوگوں نے آپﷺ سے بیت المقدس کا زبانی نقشہ بھی آپﷺ سے پیش کرنے کے لیے کہا جسے آپﷺ نے ہو بہو پیش کر دیا۔ اس بارے میں رسول اللہﷺ کا ارشاد گرامی یہ ہے کہ بیت المقدس کا پورا نقشہ زبانی پیش کرنے میں جہاں جہاں آپ کو معمولی سے التباس کا بھی خیال آیا تو اللہ تعالیٰ نے اپنے کرم سے وہ سب کچھ آپ کی نگاہوں کے سامنے پیش کر دیا۔ اور جب آپﷺ نے وہی ان لوگوں کو سنایا تو انہیں لامحالہ قائل ہونا پڑا کیونکہ جو کچھ آپ نے ارشاد فرمایا وہ ان کی معلومات کے عین مطابق تھا۔

ابن اسحٰق کہتے کہ رسول اللہﷺ کے مکے سے بیت المقدس تشریف لے جانے کے بارے میں آیت قرآنی **<span class="quranic-text">(سُبۡحَانَ الَّذِیْ اَسْرٰى۔۔۔۔۔۔۔۔ الخ)</span>** کے نزول کے بعد جو آیت **<span class="quranic-text">(وَمَا جَعَلْنَا الرُّؤْيَا الَّتِىْ اَرَيْنَاكَ اِلَّا فِتۡنَة)</span>** نازل ہوئی وہ یقیناً لوگوں کے اس امتحان کے لیے تھی کہ دیکھا جائے کہ کون کون آپﷺ کے واقعہ معراج پر یقین کرتا اور کون نہیں کرتا۔

بہرحال رسول اللہﷺ کی جسدی (جسمانی) معراج کے بارے میں سبھی اسلاف و اخلاف اس لیے متفق ہیں کہ اس کے
بارے میں آیت قرآنی **<span class="quranic-text">(سُبْحَانَ الَّذِىْ اَسْرٰى بِعَبْدِهٖ لَيْلاً۔۔۔۔۔۔۔۔۔ الخ)</span>** میں لفظ "بعبدہ" ارشاد فرما کر خود اللہ تعالیٰ نے اس کی یعنی آپ کی معراج جسمانی کی حقیقت بیان فرما دی ہے۔ اس کے علاوہ یہ صریحی بات بھی پیش نظر رکھنی چاہیے کہ اگر صرف عالم رویاء میں یا روحانی طور پر آپ کو معراج حاصل ہوئی ہوتی تو مشرکین قریش کو اس کی تکذیب کی کیا ضرورت تھی اور پھر وہ آپ پر احترامات کی بوچھاڑ کیوں کرتے؟

ابن اسحٰق کہتے ہیں کہ انہیں بعض آل ابی بکر کی زبانی حضرت عائشہ رضی اللہ عنھا کی بیان کردہ یہ روایت معلوم ہوئی کہ ان کے نزدیک اس رات کو آپ کا جسم مبارک بستر سے غائب نہیں ہوا تھا، اس لیے وہ آپ کی معراج کو معراج روحانی سمجھتی ہیں۔

ابن اسحٰق یعقوب بن عتبہ کی زبانی یہ بھی بیان کرتے ہیں کہ انہوں نے معاویہ رضی اللہ عنہ کے بارے میں بتایا کہ وہ بھی رسول اللہﷺ کی معراج روحانی کے قائل تھے لیکن انہوں نے یہ بھی کہا تھا کہ خدا کی طرف سے اس کے کسی بندے کو جو خواب دکھائے جاتے ہیں وہ حقیقت پر مبنی ہوتے ہیں حضرت عائشہ رضی اللہ عنھا اور معاویہ رضی اللہ عنہ کے ان اقوال کی تصدیق اللہ تعالیٰ کے اس ارشاد سےبھی جو پہلے بیان کیا جا چکا ہے یعنی:

**<span class="quranic-text">(وَمَا جَعَلْنَا الرُّؤْيَا الَّتِیْ اَرَيْنَاكَ اِلَّا فِتْنَةً لِّلنَّاسِ)</span>**
ہوتی ہے۔ یہ ایسا ہی ہے جیسے حضرت ابراہیم علیہ السلام نے اپنے بیٹے اسماعیل علیہ السلام سے جس کا ذکر قرآن شریف میں ہے فرمایا تھا:

**<span class="quranic-text">(يَا بُنَىَّ اِنِّىْ اَرٰى فِى الْمَنَامِ اَنِّىْ اَذْبَحُكَ)</span>**

اسی لیے حدیث میں آیا ہے کہ (اللہ تعالیٰ کی طرف سے دکھائے جانے والے) خواب عینی ہوں یا روحانی برابر ہوتے
ہیں۔

ابن اسحٰق کہتے ہیں کہ حقیقت کچھ بھی ہو معراج کے بارے میں رسول اللہﷺ نے جو کچھ اپنی زبان مبارک سے فرمایا سب سچ فرمایا۔

**<u>تنبیہ:</u>**
معراج نبی کریمﷺ کے سلسلے میں اس سے قبل جو خواب آپﷺ نے اس طرح دیکھے تھے جیسے کوئی صبح صادق کے
وقت چیزوں کو دیکھ رہا ہو ان سے یا اس کے بعد ایسے ہی جو خواب آپﷺ نے دیکھے ان سے ہمیں بھی قطعاً کوئی اختلاف نہیں ہے۔ (مؤلف)

جب رسول اللہﷺ کی معراج کے بعد اگلا دن آیا تو جبریل علیہ السلام نے آپ کی خدمت میں زوال کے وقت حاضر ہوکر
نماز اور اس کے اوقات کی صراحت کی بلکہ اگلے دن تک پانچوں وقت آپﷺ کے صحابہ رضی اللہ عنہم کے ساتھ نماز پڑھی۔

ابن عباس اور جابر رضی اللہ عنہم اس حدیث نبوی کے راوی ہیں کہ آپﷺ نے فرمایا:

"جبریل علاقے میرے پاس بیت اللہ میں دو بار آئے"۔

اس کے بعد جیسا کہ اس روایت میں مذکور ہے انہوں نے آپﷺ کے سامنے دو وقت کی نماز کی وضاحت کی یعنی صبح اور عشاء کی نمازوں کے بارے میں آپ کو بتایا۔ اس کے علاوہ ظہر یا عصر یعنی درمیان کی نمازوں کی توضیح کی لیکن بات مغرب کی نماز تک نہیں آئی۔ یہی روایت ابی موسیٰ، بریدہ اور عبداللہ بن عمرو کی بھی ہے جو صحیح مسلم میں پیش کی گئی ہے اور ہم نے بھی اسے اپنی "کتاب الاحکام" میں تفصیلاً پیش کیا ہے لیکن صحیح بخاری میں معمرؒ، زہریؒ، عروہؒ، اور حضرت عائشہ رضی اللہ عنھا کے حوالے سے اس بارے میں جو روایت آئی ہے وہ یہ ہے کہ حضرت عائشہ رضی اللہ عنھا نے فرمایا:

"اوّل اوّل دو رکعت نماز فرض ہوئی تھی۔ جو میں بحالتِ سفر ادا کرتی تھی لیکن بحالتِ قیام اس میں اضافہ بھی کر لیتی تھی"۔

یہ روایت اوزاعیؒ نے زہریؒ کے حوالے سے اور شعبیؒ نے مسروقؒ کے حوالے سے بیان کی ہے۔ تاہم حضرت عائشہ رضی اللہ عنھا کی زبانی جو روایت پیش کی گئی ہے اس کی تفہیم میں صرف اسی قدر اشکال ہے کہ وہ بحالتِ سفر بھی پوری نماز پڑھا کرتی تھیں حالانکہ آیت قرآنی:

**<span class="quranic-text">(وَاِذَا ضَرَبْتُمْ فِى الْاَرْضِ فَلَيْسَ عَلَيْكُمْ جُنَاحٌ۔۔۔۔۔۔۔۔۔۔۔۔ الخ)</span>**

بیہقی حسن بصریؒ کے حوالے سے بیان کرتے ہیں کہ جیسا رسول اللہﷺ کے عمل سے معلوم ہوا کہ پہلے چار وقت کی فرض نماز پڑھی جاتی تھی اور اس میں ظہر کی چار رکعات، عصر کی چار رکعات، مغرب کی تین رکعات اور عشاء کی چار رکعات ادا کی جاتی تھیں اور مغرب وعشاء کی پہلی دور رکعتیں بالجہر پڑھی جاتی تھیں۔ پھر جب پانچوں وقت (باجماعت) نماز پڑھی جانے لگی تو فجر کی دو رکعت تھیں اور وہ بھی پڑھی جاتی تھیں۔ تاہم بحالت سفر جیسا کہ مندرجہ بالا آیت قرآنی سے ظاہر ہے ہر وقت کسی صرف دو رکعت
قصر نماز پڑھنے کی اجازت دی گئی جس کے سمجھنے میں کوئی مشکل نہیں ہے۔

## عہد نبویﷺ میں شق القمر کا واقعہ

رسول اللہﷺ کے عہد رسالت میں آپﷺ کے معجزہ شق القمر پر جملہ مسلمانوں کا اتفاق ہے بلکہ خود اللہ تعالیٰ جل شانہٗ نے
اپنی محکم کتاب عزیز میں اس واقعہ کی مندرجہ آیت میں خبر دی ہے:
**<span class="quranic-text">(اِقْتَرَبَتِ السَّاعَةُ وَانْشَقَّ الْقَمَرَ۔۔۔۔۔۔۔۔۔ الخ)</span>**

اس سلسلے متعدد متواتر احادیث مختلف روایات میں بیان کی گئی ہیں جن میں کہا گیا ہے کہ رسول اللہﷺ کے اس معجزہ
رسالت کو لاتعداد اشخاص نے اپنی آنکھوں سے دیکھا اور اس کے بارے میں بیان کیا جس سے آپ کی رسالت کی فی الجملہ تصدیق ہوئی۔ ہم نے آپﷺ کے اس معجزے کی تفصیلات اپنی کتاب التفسیر میں متعدد ثقہ و مستند حوالوں سے پیش کی ہیں جن کا خلاصہ سطور ذیل میں پیش کیا جاتا ہے جو انس بن مالک، جبیر بن مطعم، حذیفہ، عبداللہ بن عباس، عبداللہ بن عمر اور عبداللہ بن مسعود رضی اللہ عنہم کی روایات پر مبنی ہے۔

امام احمدؒ فرماتے ہیں کہ ان سے عبدالرزاق اور معمر نے قتادہ اور انس بن مالک کے حوالے سے بیان کیا کہ جب اہل مکہ
نے رسول اللہﷺ سے آپ کی نبوت کا ثبوت مانگا تو آپﷺ کے معجزے کی صورت میں مکے ہی میں دو بار شق القمر کا واقعہ پیش آیا جس سے قبل آپ نے جیسا کہ مندرجہ بالا آیت قرآنی میں کہا گیا ہے فرمایا تھا:

**<span class="quranic-text">(اِقْتَرَبَتِ السَّاعَةُ وَانْشَقَّ الْقَمَرَ)</span>**

امام مسلمؒ نے محمد بن رافع اور عبدالرزاق کے حوالے سے اس معجزے کے بارے میں متعدد صحابہ رضی اللہ عنہم کی روایات پیش کی ہیں جن سے ظاہر ہوتا ہے کہ مکے میں ایک جم غفیر نے رسول اللہﷺ کے اس معجزے کو دیکھا تھا۔ مسلم و بخاری نے اس واقعہ کو شیبان کے طرز پر روایت کیا ہے۔ بخاری نے اس روایت میں سعید بن ابی عروبہ کا اور مسلم نے شعبہ کا حوالہ دیا ہے۔ تاہم یہ روایت فی الجملہ قتادہ اور انس کے حوالے ہی سے پیش کی گئی ہے جس میں بیان کیا گیا ہے کہ جب اہل مکہ نے رسول اللہﷺ کو کوئی معجزہ دکھانے پر اصرار کیا تو آپﷺ نے انہیں چاند کو دو ٹکڑے کر کے دکھا دیا اور لوگوں نے ان دونوں ٹکڑوں کو اس طرح دیکھا کہ ان کے درمیان شگاف تھا لیکن وہ دونوں ٹکڑے برابر برابر تھے۔ (آخری الفاظ بخاری کے ہیں)

امام احمدؒ ایک اور جگہ فرماتے ہیں کہ ان سے محمد بن کثیر اور سلیمان بن کثیر نے حصین ابن عبدالرحمٰن، محمد بن جبیر بن مطعم اور آخر الذکر کے والد کے حوالے سے بیان کیا کہ جب رسول اللہﷺ کے اشارے پر چاند کے دو ٹکڑے ہوئے تو اس کا ایک ٹکڑا اس پہاڑ پر اور دوسرا ٹکڑا دوسرے پہاڑ پر نظر آیا۔ یہ دیکھ کر مشرکین مکہ بولے:

"محمد(ﷺ) نے ہم پر جادو کر دیا ہے لیکن یہ جادو دنیا کے دوسرے لوگوں پر نہیں چل سکتا۔ امام احمدؒ نے یہ روایت بطور خاص پیش کی ہے۔

اسی طرح اسی روایت کو ابن جریر نے محمد بن فضیل وغیرہ <mark>کے حوالے سے بیان کیا ہے جن میں حصین بھی شامل ہیں۔۔۔۔</mark> بیہقی نے یہ روایت ابراہیم بن طہمان اور ہشیم کے حوالے سے اور آخرالذکر دونوں نے حصین بن عبدالرحمٰن، محمد بن جبیر بن مطعم اور مطعم کے باپ اور دادا کے حوالے سے پیش کی ہے جب کہ خود بیہقی نے اپنی اسناد میں ایک شخص کا اور اضافہ کیا ہے۔

جہاں تک اس واقعے کے بارے میں حذیفہ بن یمان رضی اللہ عنہما کی روایت کا تعلق ہے تو اسے ابونعیم نے اپنی کتاب
"الدلائل'' میں عطا بن سائب اور ابی عبدالرحمٰن سلمی کے حوالے سے پیش کیا ہے اور بتایا ہے کہ یہ روایت ان دونوں سے مدائن میں بیان کی اور یہ بھی کہا کہ:

"قیامت قریب ہے۔ شق القمر کا واقعہ پیش آچکا ہے، آج اپنی جگہ مضمر ہے جب کہ آنے والے کل کا حال کون جانے"۔

اس بارے میں بخاریؒ ابن عباس رضی اللہ عنہما کی روایت پیش کرتے ہوئے کہتے ہیں کہ یہ روایت ہم سے یحییٰ بن کثیر، جعفر، عراک بن مالک، عبیداللہ بن عبداللہ نے بیان کرکے کہا کہ انہیں ابن عباس رضی اللہ عنہما نے بتایا کہ شق القمر کا واقعہ رسول اللہﷺ کے عہدِرسالت میں پیش آیا تھا۔

بخاریؒ کے علاوہ مسلم نے یہ روایت بکر یعنی ابن نصر اور جعفر کے حوالے سے بیان کرتے ہوئے لکھا کہ حضور نبی کریمﷺ کے معجزہ شق القمر دیکھنے کے لیے مشرکین قریش نے اسے جادو بتایا تھا اور یہ بھی بتایا ہے کہ یہ واقعہ کے میں قبل ہجرت پیش آیا تھا۔

ابن عباس رضی اللہ عنہما کی روایت یہ ہے:

"مشرکین نے رسول اللہﷺ کے پاس آکر شق القمر کا مطالبہ کیا تھا۔ ان لوگوں میں ولید بن مغیرہ، ابوجہل بن ہشام، عاص بن وائل، عاص بن ہشام، اسود ابن عبد یغوث، اسود بن مطلب، زمعہ بن اسود، نضر بن حارث اور ان جیسے کچھ اور
لوگ شامل تھے۔ ان لوگوں نے آپﷺ سے کہا:
"اگر آپﷺ واقعی خدا کے نبی ہیں تو ہمارے سامنے چاند کے دوٹکڑے کرکے دکھایئے جن میں سے ایک ٹکڑا کوہ ابوقبیس پر نظر آئے اور دوسرا کوہ قعیقعاں پر"۔

ان لوگوں سے آپﷺ نے یہ سن کر ارشاد فرمایا:

"اگر میں ایسا کر دکھاؤں تو کیا تم مجھے سچا مان لو گے؟"۔

آپ کی اس بات پر ان لوگوں نے اثبات میں جواب دیا۔ اس روز چاند کی چودہویں شب تھی اور چاند آسمان پر پورا پورا
چمک رہا تھا۔ آپﷺ نے اللہ تعالیٰ سے دعا فرمائی کہ جیسا یہ لوگ چاہتے ہیں چاند کے اپنی قدرت سے اس طرح دو ٹکڑے فرمادے۔ چنانچہ اللہ تعالیٰ نے آپ کی دعا قبول فرمالی۔ اس کے بعد جب آپﷺ نے چاند کو اشارہ کیا تو وہ دو ٹکڑوں میں تقسیم ہوگیا اور اس کا ایک ٹکڑا کوہ ابوقبیس پر اور دوسرا کوہ قعیقعان پر چلا گیا اور آپ نے یہ منظر دیکھنے کے لیے ابوسلمہ بن عبدالاسد اور ارقم بن ارقم کو آواز دی۔

یہ بیان کرکے ابونعیم کہتے ہیں کہ ان سے سلیمان بن احمد اور حسن بن عباس رازی نے ھیئم بن عان کے حوالے سے اسماعیل بن زیاد کی بیان کردہ روایت بیان کی جو انہوں نے اس سے ابن جریج، عطا اور ابن عباس رضی اللہ عنہما کے حوالے سے سنی تھی۔ شق القمر کا واقعہ بیان کرتے ہوئے ابن عباس رضی اللہ عنہما نے کہا کہ اہل مکہ ایک بڑی کثیر تعداد میں رسول اللہﷺ کی خدمت میں حاضر ہوئے تھے اور آپﷺ سے یہ مطالبہ کیا تھا کہ اگر آپ خدا کے نبی ہیں تو ہمیں اس کی کوئی نشانی دکھایئے اور اسی وقت جبریل علیہ السلام نے آپ کی خدمت میں حاضر ہوکر عرض کیا:

"اے محمد! (ﷺ) آپﷺ ان لوگوں سے کہہ دیجیے کہ اس وقت یہ لوگ چلے جائیں اور دوبارہ فلاں رات کو آئیں تو اس
رات کو وہ ایسی نشانی دیکھیں گے جسے دیکھ کر انہیں آپ کی سچائی کا قائل ہونا پڑے گا"۔

چنانچہ آپﷺ نے ان لوگوں سے یہی فرمایا اور جب وہ دوسری بار آپ کی خدمت میں وہی مطالبہ لے کر آئے تو اس روز چاند کی چودہویں شب تھی۔ ان لوگوں نے دیکھا کہ چاند دو ٹکڑوں میں تقسیم ہوگیا اور اس کا ایک ٹکڑا کوہ صفا پر اور دوسرا کوہ مردہ پر چلا گیا۔ جب لوگوں نے یہ دیکھا تو وہ حیران ہوکر اپنی آنکھیں ملنے لگے اور پھر آنکھیں کھول کر یہ منظر دیکھنے لگے۔ انہوں نے ایسا دو بار کیا پھر یک زبان ہوکر بولے:

"اے محمد! (ﷺ) یہ ایک بہت بڑے جادو کے سوا اور کیا ہوسکتا ہے"۔

جب ان لوگوں نے یہ کہا تو اللہ تعالیٰ کی جانب سے آپﷺ پر یہ آیت نازل ہوئی:

**<span class="quranic-text">(اِقْتَرَبَتِ السَّاعَةُ وَانْشَقَّ الْقَمَرَ۔۔۔۔۔۔۔۔۔ الخ)</span>**

ضحاک ابن عباس رضی اللہ عنہما کے حوالے سے بیان کرتے ہیں کہ یہودیوں کے دینی پیشواؤں نے رسول اللہﷺ کی خدمت
میں حاضر ہوکر کہا تھا کہ اگر آپ خدا کے نبی ہیں تو انہیں اس کی کوئی نشانی دکھائیں لہذا آپﷺ نے ان کو چاند دو ٹکڑے کرکے دکھایا تھا اور چاند عصر کے بعد سے کافی رات تک اس طرح دو ٹکڑوں میں تقسیم ہوکر کوہ صفا و مروہ پر الگ الگ نظر آتا رہا تھا اور پھر غائب ہوگیا تھا لیکن یہودیوں کے ان پیشواؤں نے بھی یہی کہا تھا کہ:

"یہ آنکھوں کو دھوکے میں ڈالنے والا جادو ہے"۔

معجزہ شق القمر کے سلسلے میں یہ بڑی جید اسناد ہیں۔ حافظ ابوالقاسم طبرانی کہتے ہیں کہ ان سے احمد بن عمرو الرزاز، محمد بن یحییٰ القطعی، محمد ابن بکر اور ابن جریج نے عمرو بن دینار، عکرمہ اور ابن عباس رضی اللہ عنہما کے حوالے سے بیان کیا کہ شق القمر زمین کے بعض حصوں میں نظر نہیں آیا لیکن دوسرے کئی حصوں میں نظر آیا جن میں بلاد ہند بھی شامل تھے۔

## حضرت ابوطالب کی وفات

بعض روایات میں حضرت ابوطالب رسول اللہﷺ کے چچا کی وفات کے بارے میں بیان کیا گیا ہے کہ ان کی وفات اُم المومنین حضرت خدیجہ رضی اللہ عنہا بنت خویلد کی وفات کے بعد ہوئی تھی لیکن زیادہ مشہور یہ ہے کہ حضرت خدیجہ رضی اللہ عنہا کی وفات حضرت ابوطالب سے پہلے ہوئی تھی۔ بہرکیف یہ دونوں رسول اللہﷺ کے حد سے زیادہ مشفق تھے اگرچہ حضرت ابوطالب اسلام نہیں لائے تھے۔ اور حضرت خدیجہ رضی اللہ عنہا مومنہ صدیقہ تھیں۔

ابن اسحٰق کہتے ہیں کہ حضرت ابوطالب اور حضرت خدیجہ رضی اللہ عنہا دونوں کی وفات ایک ہی سال ہوئی تھی اور وہ دونوں رسول اللہﷺ کے انتہائی ہمدرد و شفیق تھے۔ حضرت خدیجہ رضی اللہ عنہا کی وفات کے بعد آپ کو قریش کے ہاتھوں بہت سی تکالیف اٹھانا پڑی تھیں۔ وہ اپنی زندگی میں آپ سے اظہار ہمدردی کے ساتھ آپ کو تسلی دیا کرتی تھیں جب کہ حضرت ابوطالب قریش کے ظلم وستم سے آپ کی حفاظت کیا کرتے تھے۔ ان دونوں کی وفات خصوصاً حضرت ابوطالب کی وفات کے بعد جو ہجرت سے تین سال قبل ہوئی تھی کفار قریش نے آپ کو ایذارسانی کی حد کردی تھی۔ ایک روز ان میں سے کسی نے آپ کے سرمبارک پر مٹی کی ٹوکری
الٹ دی تھی اور آپ جب اسی حالت میں اپنے گھر تشریف لائے تھے تو آپ کی دونوں بیٹیاں آپ کا سر دھوتے وقت رونے لگی تھیں آپ نے انہیں یہ فرماکر رونے سے روکا تھا کہ اللہ تعالیٰ نے اہل ایمان کو تکالیف میں گریہ وزاری سے منع فرمایا تھا۔ آپﷺ نے یہ بھی فرمایا تھا کہ حضرت ابوطالب کی زندگی میں قریش ایسی حرکت آپ کے ساتھ نہیں کرسکتے تھے جس سے آپ کے چچا کو تکلیف پہنچتی[^1]۔

ابن اسحٰق کہتے ہیں کہ جب حضرت ابوطالب نے قریش سے رسول اللہﷺ کو ایذا رسانی کے سلسلے میں شکایت کی اور
خصوصاً بنی عبدمناف کو اپنی رشتہ داری کا حوالہ دیا تو مشرکین قریش آپس میں مشورہ کر کے کہنے لگے کہ حمزہ و عمر (رضی اللہ عنہما) تو پہلے ہی مسلمان ہوچکے ہیں اور اگر یہ سلسلہ چلتا رہا تو بنی عبدمناف کے علاوہ دوسرے بہت سے قریشی قبائل بھی مسلمان ہوجائیں گے۔ اس کے بعد وہ حضرت ابوطالب کے پاس آئے اور ان سے کہا کہ وہ اپنے بھتیجے یعنی آنحضرتﷺ کو ان کے مذہب کی برائی کرنے
سے روکیں۔ چنانچہ انہوں نے آپ سے کہا تھا کہ آپ اپنے دین کی تبلیغ تو کرتے رہیں لیکن قریش کے مذہبی عقائد سے تعارض نہ کریں۔ اس زمانے میں قریش کے کچھ لوگ از راہ منافقت آپ کے سامنے آکر تو لا الہ الا اللہ کہہ کر وہی اپنا عقیدہ بتاتے تھے اور بعد میں منکر ہوجاتے تھے۔

---

[^1] ابن ہشام کی کتاب میں حضرت ابوطالب کے ایمان لانے کا ذکر آیا ہے لیکن دیگر مؤرخین کو اس میں شبہ ہے۔ (مؤلف)

---

جب قریش نے حضرت ابوطالب سے یہ کہا کہ اگر محمد ہمارے دین پر معترض نہ ہوں تو ہم بھی ان کے مذہب پر معترض نہ ہوں گے تو حضرت ابوطالب نے آپ کو اس امر پر راضی ہونے کے لیے کہا۔ اس کے جواب میں آپﷺ نے ان سے فرمایا:
"میرا دین وہ ہے کہ ایک دن سارا عرب اس پر فخر کرے گا اور اکثر اہل جھنم بھی اسے اختیار کرلیں گے"۔
حضرت ابوطالب بولے:
"بہرحال تم قریش پر پختی نہ کرنا ایک دن خود اللہ تعالیٰ تمہارے اور ان کے درمیان فیصلہ کر دے گا"۔

جب حضرت ابوطالب بستر مرگ پر تھے تو عباس رضی اللہ عنہما کو انہوں نے اپنے قریب بلاکر زیر لب کچھ کہہ تھا۔ جب رسول اللہﷺ نے عباس رضی اللہ عنہما سے اس کے بارے میں دریافت فرمایا تو وہ بولے:
"اے میرے بھائی کے بیٹے میں نے ان سے جو کہنے کو کہا تھا وہ انہوں نے کہہ دیا ہے"۔

عباس رضی اللہ عنہما کا اشارہ غالباً ابوطالب کے کلمہ پڑھنے کی طرف تھا لیکن آپ نے فرمایا میں تو ان سے یہ (شاید) ہرگز نہ سن سکوں گا۔ اس موقع پر یہ آیت قرآنی نازل ہوئی تھی:
**<span class="quranic-text">(صٓ. وَالْقُرْآنِ ذِی الذِّكْرِ۔۔۔۔۔۔۔۔ الخ)</span>**
ہم نے اس پر اپنی تفسیر قرآن میں تفصیلی گفتگو کی ہے۔

اہل تشیع کے بعض علمائے قدیم نے عباس رضی اللہ عنہما کے اس قول سے استناد کرتے ہوئے جو انہوں نے رسول اللہﷺ سے کہا تھا یعنی:

"اے میرے بھائی کے بیٹے جو میں نے ان سے کہنے کو کہا تھا وہ انہوں نے کہہ دیا ہے یعنی لا الہ الا اللہ"

اس روایت کے بارے میں بہت کچھ کہا جا سکتا ہے جس میں سے پہلی بات اس روایت کا ابہام ہے، دوسری بات نام میں
تشکیک ہے اور وقت کے بارے میں بھی وضاحت نہیں ہے۔

امام احمدؒ، نسائی اور ابن جریر اس سلسلے میں ابن اسامہ کی طرح اعمش کے حوالے سے کہتے ہیں کہ اعمش سے عباد نے سعید بن جبیر کے حوالے سے یہ روایت بیان کرتے ہوئے بتایا ہے کہ اس میں عباس سے کسی قول کا ذکر نہیں ہے۔ امام ثوریؒ نے بھی اعمش، یحییٰ بن عمارہ کوفی، سعید بن جبیر اور ابن عباس رضی اللہ عنہما کے حوالے سے یہ روایت بیان کرتے ہوئے اس میں عباس سے کسی قول کا ذکر نہیں کیا۔

ترمذی، حسنہ، نسائی اور ابن جریر نے اس سلسلے میں جو روایت پیش کی ہے اور بیہقی نے اسے ثوریؒ کی طرح اعمش، یحییٰ بن عمارة، سعید بن جبیر اور ابن عباس رضی اللہ عنہما کے حوالے سے بیان کیا ہے اس میں بھی یہی ہے کہ جب حضرت ابوطالب مرض الموت میں مبتلا ہوئے تو ان کے پاس رسول اللہﷺ کے علاوہ دوسرے قریش بھی جمع تھے اور رسول اللہﷺ ان کے سرہانے تشریف فرما تھے۔ ایک اور شخص جو وہاں بیٹھا تھا اسے ایک طرف ہٹاکر ابوجہل نے ان سے کہا:

"آپﷺ اپنی قوم کے بارے میں کیا کہنا چاہتے ہیں؟"۔

اس پر حضرت ابوطالب نے رسول اللہﷺ سے پوچھا:

"اے میرے بھائی کے بیٹے! تم اپنی قوم سے کیا چاہتے ہو؟"۔

اس کے جواب میں آپﷺ نے فرمایا:

"میں ان سے وہ کلمہ کہلوانا چاہتا ہوں جس کے کہنے کے بعد سارا عرب ان کے سامنے جھک جائے گا اور اس کی وجہ سے اہل عجم بھی انہیں جزیہ بھیجا کریں گے"۔

حضرت ابوطالب نے پوچھا:

"وہ کلمہ کیا ہے؟"۔

آپﷺ نے فرمایا: لا اله الا الله۔

راوی کا بیان ہے کہ آپ کی زبان مبارک سے یہ سن کر قریش بولے:

"اس کا مطلب یہ ہے کہ جس معبود کو یہ مانتے ہیں ہم بھی اسے مانیں یہ تو کچھ عجیب بات ہے"۔

انہی قریش کے بارے میں یہ آیت اتری:

**<span class="quranic-text">(صٓ. وَالْقُرْآنِ ذِی الذِّكْرِ۔۔۔۔۔۔۔۔ الخ)</span>**

بہرکیف اس روایت کے بارے میں اختلافات موجود ہیں اور نہیں کہا جاسکتا کہ ان میں سے کون سی روایت صحیح ترین ہے۔ بخاریؒ اس روایت کو بیان کرتے ہوئے کہتے ہیں کہ ان سے محمود اور عبدالرزاق نے کہا اور انہیں معمر نے زہریؒ اور مسیب نے اپنے والد کے حوالے سے بتایا کہ حضرت ابوطالب کی وفات جب قریب تھی تو جس وقت رسول اللہﷺ ان کے پاس پہنچے اس وقت ابوجہل ان کے پاس بیٹھا ہوا تھا اور اس کے ساتھ عبداللہ بن ابی امیہ بھی تھا، آپ نے اپنے چچا حضرت ابوطالب سے فرمایا:

"چچا! کہیے لا الہ الا اللہ، اس سے اللہ تعالیٰ کے نزدیک آپ کی حاجت روائی ہوگی"۔

آپ کی زبان سے یہ سن کر ابوجہل اور عبداللہ بن ابی امیہ بولے:

"اے ابوطالب! کیا اپنے باپ عبدالمطلب کے مذہب سے پھر جائیں گے؟"۔

پھر آخرکار ان دونوں نے ابوطالب سے "حلت عبدالمطلب پر" کہلوا کر ہی چھوڑا۔ اس پر رسول اللہﷺ نے ارشاد فرمایا:
"میں آپ کے لیے اللہ تعالیٰ سے مغفرت طلب کرتا ہوں اور چاہتا ہوں کہ وہ آپ سے اس کی باز پرس نہ کرے“۔

آپﷺ کے اس کلام کے سلسلے میں یہ آیت نازل ہوئی:

**<span class="quranic-text">(ومَا كَانَ لِلنَّبِیِّ وَالَّذِيۡنَ آمَنُوۡا۔۔۔۔۔۔۔۔۔۔۔۔۔۔۔۔الخ)</span>**

اس کے علاوہ یہ آیت قرآنی بھی اس موضوع پر اتری تھی۔

**<span class="quranic-text">(اِنَّكَ لَاتَهْدِیْ مَنْ اَحْبَبْتَ)</span>**

ابوداؤد (الطلیاسی) کہتے ہیں کہ ان سے ابی اسحٰق نے کہا کہ انہوں نے (ابی اسحٰق نے) ناجیہ بن کعب سے سنا کہ انہوں نے (ناجیہ بن کعب نے) حضرت علی رضی اللہ عنہ کی زبان سے یہ بات سنی کہ جب ان کے والد ابوطالب کی وفات ہوئی تو وہ رسول اللہﷺ کے پاس گئے اور ان سے کہا:

"آپﷺ کے چچا وفات پاگئے"۔

اس پر آنحضرتﷺ نے ان سے کہا:

"تم ان کی میت کے پاس رہو اور جب تک دوبارہ مجھ سے نہ ملوکسی سے کچھ بات نہ کرنا“۔

چنانچہ جب حضرت علی رضی اللہ عنہ دوبارہ آپﷺ کے پاس گئے تو آپﷺ نے فرمایا:

"جاکر انہیں غسل دو"۔

حضرت علی رضی اللہ عنہ کہتے ہیں کہ اس کے ساتھ ہی آپﷺ نے مجھے ایسی دعا دی جو روئے زمین پر میرے لیے ہر چیز سے زیادہ تھی۔

نسائی نے محمد بن مثنٰی، مندر اور شعبہ سے روایت کی ہے اور یہی روایت ابوداؤد اور نسائی نے سفیان کی حدیث کے طور پر ابی اسحق، ناجیہ اور علی رضی اللہ عنہ کے حوالے سے بیان کی ہے کہ جب حضرت ابوطالب کی وفات ہوئی تو حضرت علی رضی اللہ عنہ نے رسول اللہﷺ سے جاکر عرض کیا:

"آپ کے بزرگ چچا کا انتقال ہوگیا ہے مگر وہ گمراہی پر تھے اس لیے اب ان کے پاس کون رہے گا؟"۔

اس پر آپﷺ نے ان سے فرمایا:

"جاؤ تم ان کے یعنی اپنے باپ کے پاس رہو اور جب تک پھر میرے پاس نہ آؤ کسی سے کچھ نہ کہنا"۔

حضرت علی رضی اللہ عنہ نے بتایا کہ جب وہ دوبارہ آپﷺ کے پاس گئے تو آپﷺ نے انہیں حضرت ابوطالب کو غسل دینے کا حکم دیا اور ایسی دعا دی جس کی بابت حضرت علی رضی اللہ عنہ کہتے ہیں کہ اس سے بہتر ان کے نزدیک دنیا بھر میں کوئی چیز نہیں ہے۔

حافظ بیہقی کہتے ہیں کہ انہیں ابوسعد مالینی نے بتایا اور ان سے ابواحمد بن عدی، محمد بن ہارون بن حمید، محمد بن عبدالعزیز بن رزمہ اور فضل نے ابراہیم بن عبدالرحمٰن جریج، عطا اور ابن عباس رضی اللہ عنہما کے حوالے سے بیان کیا کہ جب رسول اللہﷺ حضرت ابوطالب کی تجہیز و تکفین سے فارغ ہوکر واپس لوٹے تو فرمایا:

"اے میرے چچا! آپ نے مجھ پر ترس کھایا اور رحم فرمایا اللہ تعالیٰ آپ کو جزائے خیر دے"۔

یہی روایت بیہقی ابی یمان ہوزنی کے حوالے سے رسول اللہﷺ کی حدیث مرسل کے طور پر بیان کرتے ہوئے کہتے ہیں
کہ آپﷺ ابوطالب کی قبر پر زیادہ دیر نہیں کھڑے رہے تھے۔ بیہقی کہتے ہیں کہ یہی بات ابراہیم اور عبدالرحمٰن خوارزمی نے بھی اس موضوع پر اپنی اپنی روایات میں بتائی ہے۔

اس کے علاوہ فضل بن موسیٰ بن سلام بیکندی نے بیان کیا اور ہم بھی پہلے بیان کر چکے ہیں کہ بنی عبدالمطلب میں حضرت ابوطالب بہت ہی رحمدل انسان تھے۔ انہوں نے نہ صرف رسول اللہﷺ کے دادا عبدالمطلب کی وفات کے بعد آپﷺ کو اپنے دامن تربیت میں لیا۔ بعد بعثت بھی نہ صرف آپﷺ کی بلکہ آپ کے صحابہ رضی اللہ عنہم کی بھی کفار سے حفاظت کی، جب مشرکین قریش نے مسلمانوں سے ترک موالات مواخات کی ٹھانی تو ابی طالب بھی کچھ دوسرے بنی عبدالمطلب کے ساتھ رسول اللہﷺ کے ہمراہ شعب ابوطالب میں جاکر کم و بیش مسلسل تین سال تک وہاں مقیم رہے تھے۔ اس کے علاوہ وہ ایسے فصیح و بلیغ اشعار کہتے تھے جن کا
جواب عربی ادب میں مشکل ہی سے ملتا ہے۔ ان کے اس وصیف کی ساری دنیائے عرب قائل تھی۔ مزید برآں وہ آپ کو راشد اور حق یہ سمجھتے تھے لیکن چونکہ آخری وقت تک ان کے ایمان نہ لانے کی وجہ سے رسول اللہﷺ کی ان کے حق میں دعائے مغفرت فرمانے کے باوجود وہ بارگاہ الہٰی میں بر بنائے ملت عبدالمطلب پر ایمان رکھنے کے مقبول نہ ہوسکے اس کی اسناد وہ آیات قرآنی ہیں۔ جو سطور بالا میں درج ہوچکی ہیں۔ یہی وجہ ہے کہ ان کی دوسری صفات کے باوجود ہم ان کے حق میں دعائے مغفرت کرنے سے قاصر ہیں۔ کاش ہم ایسا کرسکتے۔

## وفات حضرت خدیجہ رضی اللہ عنہا بنت خویلد

حضرت خدیجہ رضی اللہ عنہا بنت خویلد کے بےشمار فضائل و مناقب بیان کیے جاچکے ہیں اور سیرت نگاروں نے بھی ان کے اوصاف کثرت سے تحریر کیے ہیں نیز جیسا کہ اللہ تعالیٰ اور اس کے رسول برحقﷺ کے ارشادات بیان کیے گئے ہیں ان سے ان کا جنتی ہونا صاف ظاہر ہے اور ان سے یہ بھی معلوم ہوتا ہے کہ ان کے لیے جنت الفردوس میں نازک نرکل بےستون و پرسکون قصر تعمیر کیا گیا ہے۔

یعقوب بن سفیان کہتے ہیں کہ ان سے ابوصالح، لیث اور عقیل نے ابن شہاب کے حوالے سے عروہ بن زبیر کا یہ قول بیان
کیا کہ حضرت خدیجہ رضی اللہ عنہا کی وفات نماز فرض ہونے سے قبل ہوئی تھی اور انہی راویوں نے ابن شہاب ہی کے حوالے سے زہری کا یہ بیان پیش کیا کہ حضرت خدیجہ رضی اللہ عنہا کی وفات رسول اللہﷺ کی مکے سے مدینے کو ہجرت سے پہلے ہوچکی تھی اور اس وقت تک نماز فرض نہیں ہوئی تھی۔ محمد بن اسحٰق کہتے ہیں کہ حضرت خدیجہ رضی اللہ عنہا اور حضرت ابوطالب کی وفات ایک ہی سال ہوئی تھی۔ ویسے بیہقی کا بیان یہ ہے کہ ان کی وفات حضرت ابوطالب کی وفات کے تین دن بعد ہوئی تھی لیکن عبداللہ بن مندہ نے اپنی کتاب "المعرفت" میں اور ہمارے شیخ ابوعبداللہ الحافظ دونوں نے بیہقی کے حوالے سے بیان کیا ہے کہ آخرالذکر کو یہ بھی معلوم ہوا اور واقدی کا بھی یہی خیال ہے کہ حضرت خدیجہ رضی اللہ عنہا اور ابوطالب دونوں نے شعب ابی طالب سے باہر آنے کے تین سال بعد اور
قبل ہجرت وفات پائی تھی لیکن حضرت خدیجہ رضی اللہ عنہا کی وفات ابوطالب کی وفات سے ۳۵راتیں پہلے ہوئی تھی۔

بہرکیف میرا خیال یہ ہے کہ مذکورہ بالا روایات میں نماز فرض ہونے جو ذکر آیا ہے اس سے مراد شب معراج کے بعد پانچ وقت کی نماز کی فرضیت ہے۔ تاہم یہ نتیجہ اخذ کرنا زیادہ مناسب ہے کہ جیسا بیہقی وغیرہ نے بتایا ہے حضرت خدیجہ رضی اللہ عنہا اور ابوطالب دونوں کی وفات شب معراج سے قبل ہوئی تھی۔ البتہ ہم نے اس کا ذکر حسب موقع اس باب میں کیا ہے۔

بخاریؒ کہتے ہیں کہ ان سے قتیبہ اور محمد بن فضیل بن غزوان نے عمارہ ابی زرعہ کے حوالے سے ابی ہریرہ رضی اللہ عنہ کی یہ روایت بتائی کہ جبریل علیہ السلام نے ایک روز رسول اللہﷺ کی خدمت میں حاضر ہوکر حضرت خدیجہ رضی اللہ عنہا کی طرف اشارہ کرتے ہوئے کہا کہ یہ خدیجہ رضی اللہ عنہا ہیں ان کا ساتھ اور کھانا پینا آپﷺ کے ساتھ ہمیشہ رہے گا کیونکہ اللہ تعالیٰ نے انہیں سلام بھیجا ہے اور میں
بھی انہیں سلام کرتا ہوں۔ اس کے بعد انہوں نے آپﷺ سے عرض کیا کہ انہیں بشارت دے دیجیے کہ اللہ تعالیٰ نے ان کے لیے جنت میں ایک بڑا خوش نما اور پرسکون مکان تعمیر کرایا ہے جس میں کوئی پتھر کا ستون نہیں ہے۔ یہی روایت مسلمؒ نے محمد بن فضیل کے حوالے سے بیان کی ہے۔ بخاری مزید فرماتے ہیں کہ ان سے مسدد اور یحیٰی نے عبداللہ بن ابی اوفی کے حوالے سے رسول اللہﷺ کی یہ حدیث بیان کرتے ہوئے یہ بھی کہا کہ جب انہوں نے عبداللہ بن ابی اوفیٰ سے دریافت کیا کہ آیا آپﷺ نے حضرت خدیجہ رضی اللہ عنہا کو جنت میں ایسے مکان کی بشارت دی تھی اور انہوں نے اثبات میں جواب دیا۔ اس روایت کو بخاریؒ نے بھی اسی طرح اسماعیل بن ابی خالد کے حوالے سے بیان کیا ہے۔

سہیلی کی روایت ہے کہ رسول اللہﷺ نے حضرت خدیجہ رضی اللہ عنہا کو جنت میں موتیوں سے تیارکردہ محل کی بشارت دی کیونکہ ان کے پاس ایمان لانے سے قبل (سچے) موتی تھے اور وہ بڑے بڑے بے جوڑ تھے۔ جنت میں ان کے پرسکون قصر کی بشارت اس لیے تھی کہ انہوں نے آنحضرتﷺ کی آواز سے اپنی آواز کبھی بلند نہیں ہونے دی تھی۔ صحیحین یعنی بخاری ومسلم میں یہ حدیث ہشام بن عروہ اور ان کے والد کے حوالے سے حضرت عائشہ رضی اللہ عنہا کی زبانی پیش کرتے ہوئے انہی کی زبانی یہ بھی بیان
کیا گیا ہے کہ وہ حضورﷺ کی ازواج مطہرات میں سب سے زیادہ رشک حضرت خدیجہ رضی اللہ عنہا پر کیا کرتی تھیں حالانکہ حضرت خدیجہ رضی اللہ عنہا کی وفات رسول اللہﷺ کے ساتھ ان کے رشتہ ازدواج سے قبل ہوچکی تھی۔ اس کی وجہ یہ تھی کہ آپﷺ ان کا اور اللہ تعالیٰ کی طرف سے جنت میں قصر لولوء کی تعمیر کی بشارت کا ذکر اکثر فرمایا کرتے تھے اور آپﷺ انہیں اس طرح یاد فرمایا کرتے تھے جیسے کوئی اپنے بچھڑے ہوئے نوجوان دوست کو یاد کرتا ہے۔

امام احمدؒ فرماتے ہیں کہ ان سے مومل ابوعبدالرحمٰن اور حماد بن سلمہ نے عبدالملک بن عمیر اور موسیٰ بن طلحہ کے حوالے سے حضرت عائشہ رضی اللہ عنہا کی زبانی جو کچھ بیان کیا وہ یہ ہے کہ ایک روز جب آنحضرتﷺ ان کے سامنے حضرت خدیجہ رضی اللہ عنہا کو یاد کرکے ان کی بہت زیادہ تعریف و توصیف فرمائی تو ان پر وہ بیان کرتی ہیں وہی اثر ہوا جو کسی عورت پر اپنے شوہر کی زبانی اپنے علاوہ کسی دوسری عورت کی تعریف سن کر ہوتا ہے۔ اس کے بعد وہ فرماتی ہیں:

"یا رسول اللہ(ﷺ) آپﷺ قریش کی اس بوڑھی کا بار بار ذکر فرما کہ اس کی تعریف فرماتے رہتے ہیں حالانکہ اللہ تعالیٰ
نے اس کے بعد آپ کو مجھ جیسی جوان (اور خوب صورت) عورت بیوی کے طور پر ان کی جگہ عطا فرمائی ہے"۔
اس کے بعد حضرت عائشہ رضی اللہ عنہا فرماتی ہیں:
"میری زبان سے یہ کلمات سن کر آپ کا رنگ اس طرح متغیر ہوگیا جیسے وحی کے ذریعہ کوئی غم انگیز خبر سے یا بندگانِ خدا پر اللہ تعالیٰ کے عذاب کی خبر سے ہوجاتا تھا۔ پھر آپﷺ نے فرمایا: "ان سے بہتر مجھے کوئی بیوی نہیں ملی کیونکہ انہوں نے ایمان لاکر اس وقت میرا ساتھ دیا جب کفار نے مجھ پر ظلم و ستم کی حد کر رکھی تھی، انہوں نے اس وقت میری مالی مدد کی جب دوسرے لوگوں نے مجھے اس سے محروم کر رکھا تھا۔ اس کے علاوہ ان کے بطن سے مجھے اللہ تعالیٰ نے اولاد کی نعمت سے سرفراز فرمایا جب کہ میری کسی دوسری بیوی سے میری کوئی اولاد نہیں ہوئی"۔

یوں تو اکثر روایات اسی حدیث پر زور دیتی ہیں لیکن جیسا کہ سب جانتے ہیں آنحضرتﷺ کے ایک بیٹے ابراہیم ماریہ
قبطیہ رضی اللہ عنہا کے بطن سے پیدا ہوچکے تھے جس کا ہم تفصیلی ذکر آگے چل کر کریں گے۔ بہرحال اہل علم کا اس پر اتفاق ہے کہ حضرت عائشہ رضی اللہ عنہا کا مقصد اس روایت میں حضرت خدیجہ رضی اللہ عنہا کی توہین نہیں تھا بلکہ ان کے مقابلے میں اپنے حسن و جمال اور پہلے کے
مقابلے میں رسول اللہﷺ کی آسودہ زندگی کا بیان تھا۔

اس کے علاوہ جیسا کہ امام احمد، بخاری اور مسلم، ترمذی اور نسائی رحمہم اللہ تعالیٰ نے ہشام بن عروہ اور ان کے والد کے علاوہ عبداللہ بن جعفر اور حضرت علی بن ابی طالب رضی اللہ عنہ کے حوالے سے بیان کیا ہے آنحضرتﷺ نے عورتوں میں حضرت خدیجہ رضی اللہ عنہا کے ساتھ حضرت مریم علیہا السلام کا ذکر بھی انہیں "افضل النساء" کہہ کر فرمایا ہے اور اس کے علاوہ جیسا کہ دوسری متعدد احادیث سے ثابت ہے کہ آپﷺ نے حضرت آسیہ رضی اللہ عنہا کو اپنے بیان میں دنیا کی سب سے بہتر عورتوں میں شمار فرمایا ہے جس کی وجہ مذکورہ بالا تینوں خواتین میں قدر مشترک ایک ہی ہے یعنی انبیاء علیہ السلام کے ساتھ ان کا منفرد سلوک ان تینوں کی نسبت خاص۔ بہرکیف حضرت عائشہ رضی اللہ عنہا کی فضیلت جیسا کہ صحیحین (بخاری و مسلم) میں مندرجہ احادیث سے ظاہر ہوتا ہے اپنی جگہ مسلم ہے کیونکہ آنحضرتﷺ نے جب یہ ارشاد فرمایا کہ مردوں کے اوصاف کی تکمیل تو ان کے بعد دوسرے مردوں کے ذریعہ ہوئی لیکن فرعون کی بیوی حضرت آسیہ اور حضرت مریم بنت عمران رضی اللہ عنہما کے اوصاف کی تکمیل کسی دوسری سے نہ ہوسکی۔ اس کے علاوہ آنحضرتﷺ نے حضرت خدیجہ رضی اللہ عنہا کی توصیف میں وہ باتیں ارشاد فرماکر جن کا سطور بالا میں ذکر آچکا ہے آپﷺ نے جیسا کہ بخاری و مسلم میں شعبہ کی روایت میں جو ان دونوں کتب احادیث میں عمرو بن مرہ الطیب اور ابوموسیٰ اشعری طبی امداد کے حوالے سے پیش کی گئی ہے فرمایا تھا کہ:

"دوسری عورتوں پر عائشہ (رضی اللہ عنہا) کو ایسی فضیلت ہے جیسی "ثرید“ کو دوسرے کھانوں پر ہوتی ہے"۔

ثرید جیسا کہ سب جانتے ہیں گوشت سے تیار کردہ ہر کھانے سے لذیذ تر ہوتا ہے اور اس وجہ سے عرب میں اسے بڑے شوق سے کھایا جاتا ہے۔ اس لحاظ سے آنحضرتﷺ کے بقول حضرت عائشہ رضی اللہ عنہا کی دوسری عورتوں پر فضیلت اپنی جگہ مسلم ہے۔

## حضرت خدیجہ رضی اللہ عنہ کے بعد آنحضرتﷺ کا رشتہ ازدواج

سب سے زیادہ صحیح بات یہ ہے کہ حضرت خدیجہ رضی اللہ عنہا کی وفات کے بعد آنحضرتﷺ کی دوسری شادی حضرت عائشہ رضی اللہ عنہا سے ہوئی جس کا ذکر ہم ابھی کریں گے۔ بخاریؒ تزویج حضرت عائشہ رضی اللہ عنہا کے بارے میں فرماتے ہیں:

"ہم سے معلیٰ ابن اسد، وہیب اور ہشام بن عروہ نے اپنے والد کے حوالے سے اور آخرالذکر نے خود حضرت عائشہ
رضی اللہ عنہا کی زبانی اس بارے میں بیان کیا"۔

حضرت عائشہ رضی اللہ عنہا نے فرمایا:

"رسول اللہ(ﷺ) نے (ایک دن) مجھ سے فرمایا: "میں نے تمہیں دوبار خواب میں دیکھا تھا اور یہ دیکھا تھا کہ تم حریر کا لباس پہنے ہوئے ہو اور کوئی (پس پردہ) مجھے سے کہہ رہا ہے: "انہیں دیکھو! یہ تمہاری بیوی ہیں، دیکھو یہ تمہارے سامنے کھڑی ہیں"۔

اس کے بعد آنحضرتﷺ نے ارشاد فرمایا:

"یہ سن کر میں نے کہا اگر یہ اللہ تعالیٰ کی مرضی ہے تو یقیناً ایسا ہوکر رہے گا"۔

بخاری باب "نکاح ابکار" (دوشیزاؤں کے نکاح) کے تحت بیان کرتے ہیں کہ ابن ملیکہ اور ابن عباس رضی اللہ عنہما نے حضرت عائشہ رضی اللہ عنہا سے کہا تھا کہ نبی کریمﷺ نے ان کے سوا کسی دوشیزہ سے شادی نہیں کی۔ اس کے بعد بخاری فرماتے ہیں: "ہم سے اسماعیل بن عبداللہ اور میرے بھائی نے سلیمان بن بلال، ہشام بن عروہ اور ان کے والد کے حوالے سے حضرت عائشہ (رضی اللہ عنہا) کا یہ قول بیان کیا۔ وہ فرماتی ہیں:

"میں نے (ایک روز) رسول اللہ (ﷺ) سے عرض کیا: "میں نے (خواب) میں دیکھا تھا کہ ایک وادی ہے جس کے ایک درخت میں اس کے پھل کھا رہی ہوں پھر میں نے دیکھا کہ اس درخت کے نیچے جو چشمہ ہے اس سے آپﷺ کے اونٹ کے سوا کوئی دوسرا اونٹ پانی نہیں پی رہا ہے"۔

یہ سن کر آپﷺ نے مجھ سے دریافت فرمایا:

"تمہارے خیال میں وہ کون سا درخت اور چشمہ ہوسکتا ہے؟"۔
میں نے عرض کیا:

"میں نے اس سے یہ نتیجہ نکالا تھا کہ آپﷺ میرے سوا کسی دوشیزہ سے شادی نہیں کریں گے"۔

اس روایت کو بخاریؒ نے خصوصیت دی۔ اس کے بعد وہ کہتے ہیں: ہم سے عبیدہ بن اسماعیل اور ابواسامہ نے ہشام بن عروہ اور ان کے والد کے حوالے سے حضرت عائشہ (رضی اللہ عنہا) کا یہ قول بیان کیا کہ ایک روز ان سے رسولﷺ نے ارشاد فرمایا:

"(ایک دفعہ) میں نے خواب میں دیکھا کہ تم حریر لباس میں ملبوس ایک فرشتے کے ساتھ میرے سامنے آئیں اور
فرشتہ مجھ سے بولا: "یہ آپ کی بیوی ہیں۔ پھر جب تمہارے منہ سے نقاب اٹھا تو میں نے دیکھا کہ وہ تم ہی تھیں"۔

ایک روایت میں حضورﷺ کی حدیث کی رو سے یہ بیان کیا گیا ہے کہ آپ نے حضرت عائشہ (رضی اللہ عنہا) سے فرمایا تھا:

"میں نے تمہیں تین رات خواب میں دیکھا"۔

ترمذیؒ ایک حدیث کے حوالے سے کہتے ہیں کہ حضرت عائشہ رضی اللہ عنہا کو (خواب میں) رسول اللہﷺ کے سامنے سبز رنگ کے لباس میں پیش کرنے والے اور یہ کہنے والے کہ:
"یہ دنیا اور آخرت دونوں جگہ آپ کی زوجہ ہیں"۔ جبریل علیہ السلام تھے۔

بخاریؒ "تزویج صغار و کبار" کے عنوان سے بیان کرتے ہیں کہ ان سے عبداللہ بن یوسف اور لیث نے یزید، عراک اور عروہ کے حوالے سے بیان کیا کہ رسول اللہﷺ نے جب حضرت عائشہ رضی اللہ عنہا سے عقد کے لیے حضرت ابوبکرصدیق رضی اللہ عنہ ان کو پیغام دیا تو وہ بولے:
"آپﷺ تو میرے بھائی ہیں“۔ یا "میں آپ کا بھائی ہوں"۔

اس پر آپﷺ نے ان سے فرمایا تھا:

"آپ دین اسلام اور قرآن میں جو کہا گیا ہے صرف اس لحاظ سے میرے بھائی ہیں۔ اس لیے ان سے یعنی آپ کی بیٹی
سے میرا نکاح جائز ہے"۔

اگرچہ یہ حدیث اپنے سیاق کے لحاظ سے بظاہر "مرسل" ہے لیکن بخاریؒ اور دوسرے محققین کے نزدیک اس لیے "متصل" ہے کہ یہ عروہ کی زبانی حضرت عائشہ رضی اللہ عنہا سے براہ راست مروی ہے۔ اس سلسلے میں یہ وہ حدیث ہے جسے بخاریؒ نے بطور خاص پیش کیا ہے۔

یونس بن بکیر، ہشام بن عروہ اور ان کے والد یعنی خود عروہ کے حوالے سے بیان کرتے ہیں کہ رسول اللہﷺ نے حضرت
خدیجہ رضی اللہ عنہا کی وفات کے تین سال بعد حضرت عائشہ رضی اللہ عنہا سے اس وقت نکاح کیا تھا، جب ان کی عمر چھ سال تھی اور رخصتی کے وقت وہ نو سال کی تھیں اس روایت کے لحاظ سے جب آنحضرتﷺ کی وفات ہوئی اس وقت حضرت عائشہ رضی اللہ عنہا کی عمر اٹھارہ سال ٹھہرتی ہے جو ایک عجیب بات معلوم ہوتی ہے۔

بخاریؒ عبید بن اسماعیل، ابی اسامہ، ہشام بن عروہ اور ان کے والد یعنی خود عروہ کے حوالے سے بیان کرتے ہیں کہ خدیجہ رضی اللہ عنہا نے ہجرت سے تین سال قبل یعنی پورے دو سال بعد یا اس کے لگ بھگ وفات پائی اور جب آنحضرتﷺ سے عائشہ رضی اللہ عنہا کا نکاح ہوا تو اس وقت ان کی عمر چھ سال تھی اور جب ان کی رخصتی ہوئی اس وقت ان کی عمر پورے نو سال تھی ۔ یہ حدیث عروہ کی زبانی بظاہر بلحاظ سیاق جیسا کہ ہم نے سطور بالا میں بیان کیا حدیث "مرسل" ہے لیکن درحقیقت اسے حدیث "متصل" سمجھنا چاہیے کیونکہ اس کے بارے میں راویوں میں کوئی باہمی اختلاف نہیں ہے اور اس لیے احادیث صحاح ستہ میں اسے اسی طور سے درج
کیا گیا ہے۔

بہرکیف اگر یہ تسلیم کر لیا جائے کہ حضرت عائشہ رضی اللہ عنہا کی رخصتی آنحضرتﷺ کی مکے سے ہجرت کے دو سال بعد مدینے میں ہوئی تھی اور یہ بھی مان لیا جائے کہ حضرت خدیجہ رضی اللہ عنہا ہجرت سے تین سال قبل کے میں وفات پاچکی تھیں تو یہ روایت محل نظر ہوجاتی ہے۔

اس سلسلے میں یعقوب بن سفیان الحافظ کہتے ہیں کہ ان سے الحجاج اور حماد نے ہشام بن عروہ اور خود ہشام کے حوالے سے حضرت عائشہ رضی اللہ عنہا کی زبانی یہ روایت بیان کی کہ جب ان سے یعنی حضرت عائشہ رضی اللہ عنہا سے آنحضرتﷺ کا عقد ہوا تھا تو اس وقت حضرت خدیجہ رضی اللہ عنہا وفات پاچکی تھی اور اس وقت ان کی عمر سات یا چھ سال کی تھی۔ اس کے بعد وہ بیان فرماتی ہیں کہ جب وہ مکے سے ہجرت کرکے مدینے تشریف لے گئی تھیں تو اس زمانے میں وہ اپنی ہم عمر لڑکیوں کے ساتھ گڑیوں سے کھیلا کرتی تھیں اور جب ایک عورت بنا سنوار کر انہیں رسول اللہﷺ کے گھر لے جانے لگی اس وقت بھی وہ لڑکیوں کے ساتھ کھیل رہی تھیں لیکن اس وقت ان کی عمر نوسال ہوچکی تھی۔ اس لحاظ سے یہ سمجھنا چاہیے کہ اس بارے میں یعقوب بن سفیان الحافظ کی روایت میں جو الفاظ "بعد وفات خدیجہ رضی اللہ عنہا'' آئے ہیں اور یونس بن بکیر اور ابواسامہ کی روایت میں بھی ہشام بن عروہ اور ان کے والد کے حوالے سے موجود ہیں تو ان الفاظ کے ساتھ الفاظ "کم و بیش" ضرور ہوں گے لیکن ایسا کوئی نسخہ جس میں ان الفاظ کے ساتھ یہ روایت درج
ہو اب تک میری نظر سے نہیں گزرا ہر چند کہ یہ روایت خودان الفاظ کی مقتضی ہے۔ اگر یہ صرف میرا قیاس ہے تو میں اس کے لیے اللہ تعالیٰ سے معافی کا خواست گار ہوں۔ واللہ اعلم (مؤلف)

بخاریؒ نے ایک دوسری روایت میں جو انہوں نے فروہ بن ابی المغر اور علی بن مسہر کی زبانی ہشام بن عروہ اور ان کے والد کے حوالے سے پیش کی ہے خود حضرت عائشہ رضی اللہ عنہا کے یہ الفاظ درج کیے ہیں:

"جب رسول اللہﷺ سے میرا عقد ہوا اس وقت میری عمر چھ سال تھی۔ اس کے بعد جب ہم لوگ مکے سے ہجرت کرکے مدینے میں بنی حارث بن خزرج کے ہاں ٹھہرے تو میں کافی بڑی ہوگئی تھی، میرے بال بھی بہت بڑھ چکے تھے اور
جسمانی طور پر میں بالغ ہوچکی تھی تاہم لڑکیوں کے ساتھ کھیلا ضرور کرتی تھی۔ اسی زمانے میں میری ماں اُم رومان جب ایک روز میرے پاس آئیں اور میرا ہاتھ پکڑ کر ایک طرف لے جانے لگیں تو اس وقت بھی میں اپنی ہم جولیوں کے ساتھ کھیل رہی تھی اور حیران تھی کہ وہ مجھے اس طرح کہاں لیے جارہی ہیں۔ بہرحال وہ مجھے لے کر انصار کے ایک مکان میں گئیں اور وہاں مجھ سے کہا گیا تو میں نے کسی ایسے پانی سے جس میں خوشبو لی ہوئی تھی اپنا سر اور منہ ہاتھ دھویا۔ پھر ایک عورت نے میرا بناؤ سنگھار کرکے مجھے دلہنوں جیسی پوشاک پہنائی۔ وہاں سے مجھے ایک دوسرے گھر میں لے جایا گیا جہاں مجھے بہت سی عورتوں نے خیر و برکت کی دعا دی اور بڑے تپاک سے میرا استقبال کیا۔ اس گھر میں میں نے پہلی بار رسول اللہﷺ کو اپنے شوہر کی حیثیت سے دیکھا اور انہیں سلام کیا۔ اس وقت میری عمر نو سال ہوچکی تھی"۔

امام احمدؒ آنحضرتﷺ سے حضرت عائشہ رضی اللہ عنہا کی شادی کے بارے میں کہتے ہیں کہ ان سے محمد بن بشر محمد بن عمر ابوسلمہ اور یحییٰ نے بیان کیا کہ حضرت خدیجہ رضی اللہ عنہا کی وفات کے بعد عثمان بن مظعون کی بیوی خولہ بنت حکیم نے رسول اللہﷺ کی خدمت میں حاضر ہوکر آپﷺ سے عرض کیا یا رسول اللہﷺ کیا آپﷺ اب شادی نہیں کریں گے؟"۔ آپﷺ نے پوچھا "کس سے؟" وہ بولیں: "آپﷺ چاہیں تو کسی دوشیزہ سے یا چاہیں تو کسی بیوہ یا مطلقہ سے"۔ آپﷺ نے ان سے پوچھا: "دوشیزہ کون؟"۔ تو انہوں نے حضرت ابوبکرصدیق رضی اللہ عنہ کی ناکتخدا بیٹی حضرت عائشہ رضی اللہ عنہا کا نام لیا۔ اس کے بعد آپﷺ نے خولہ سے پوچھا: "اور بیوہ یا مطلقہ کون؟"۔ وہ بولیں: "سودہ بنت زمعہ جو ایمان لے آئی ہیں اور آپﷺ کے متبعین میں سے ہیں۔ خولہ سے یہ سن کر آپﷺ نے ان سے فرمایا: "تم دونوں جگہ رشتے کے لیے میرا پیغام لے جاؤ"۔ چنانچہ آپ کی اجازت پاکر خولہ بنت حکیم پہلے حضرت ابوبکرصدیق رضی اللہ عنہ کے ہاں پہنچیں اور ان کی بیوی اُم رومان سے بولیں: "اگر آپ کے گھر اور زیادہ خیر و برکت آجائے تو؟ ام رومان حیرت سے بولیں: "یعنی؟" ان کے اس سوال پر خولہ نے کہا: "مجھے رسول اللہﷺ نے آپ کی بیٹی عائشہ (رضی اللہ عنہا) سے شادی کا پیغام دے کر آپ کے ہاں بھیجا ہے"۔ یہ سن کراُم رومان بولیں: "مگر وہ تو رسول اللہ(ﷺ) کے بھائی کی بیٹی ہیں، پھر یہ کیسے ہوسکتا ہے؟ اور یہی بات حضرت ابوبکر رضی اللہ عنہ نے بھی کہی۔ چنانچہ خولہ نے رسول اللہﷺ کے پاس واپس جاکر یہ بات جب آپﷺ سے کہی تو آپﷺ نے فرمایا:

"ابوبکر میرے دینی بھائی ہیں یعنی وہ میرے سگے بھائی خونی رشتے سے نہیں ہیں، تم یہی بات ان کے گھر جاکر انہیں بتادو اور ان سے کہہ دو کہ ان کی بیٹی سے میرا نکاح جائز ہے"۔

جب یہ بات خولہ بنتِ حکیم نے حضرت ابوبکرصدیق رضی اللہ عنہ کے گھر جاکر انہیں اور ان کی بیوی اُم رومان
کو بتائی تو اُم رومان بولیں:

"اگرچہ عائشہؓ کے رشتے کے لیے تو اس کے چچا مطلعم بن عدی نے اس کے باپ (ابوبکرؓ) سے اپنے لڑکے کے لیے
بات کر رکھی ہے لیکن چونکہ ان لوگوں نے اس سلسلہ میں باقاعدہ پیغام نہیں آیا اس لیے ان (ابوبکرؓ) کی طرف سے خلاف ورزی کا اندیشہ نہیں ہے پھر ہم نے ان سے اس سلسلے میں اب تک کوئی وعدہ بھی نہیں کیا"۔

اس کے بعد اُم رومان مطعم بن عدی کے پاس گئیں جہاں اس وقت ان کی بیوی اُم الضبی بھی بیٹھی ہوئی تھیں اور اُنہیں یہ
بات بتائی تو اُم الضبی اپنے شوہر سے بولیں:

"اے ابن ابی قحافہ ہم نے آپ کے بھائی (ابوبکرؓ) کی بات مانی اور ان کا دین قبول کیا۔ اس کے بعد ہمیں یقین تھا کہ ہم ان کی بیٹی سے اپنے بیٹے کی شادی کرسکیں گے مگر اب؟"۔

تاہم اللہ تعالیٰ نے ان دونوں میاں بیوی کے دل سے اس خیال کو دور کردیا اور انہوں نے حضرت عائشہ رضی اللہ عنہا کی شادی کی رسول اللہﷺ سے نہ صرف یہ کہ کسی صورت سے مخالفت نہیں کی بلکہ مسرت کا اظہار کرتے ہوئے حضرت عائشہ رضی اللہ عنہا کو خیر و برکت کی دعا دی۔

اس روایت کے آخر میں خولہ بنت حکیم کا یہ قول نقل کیا گیا ہے کہ جب آنحضرتﷺ سے حضرت عائشہ رضی اللہ عنہا کا نکاح ہوا تو اس وقت حضرت عائشہ رضی اللہ عنہا کی عمر چھے سال تھی۔ اس کی مزید تصدیق مندرجہ بالا جملہ روایات سے ہوتی ہے۔

اس سے قبل رسول اللہﷺ کے چچا حضرت ابوطالب کی وفات کا ذکر ہوچکا ہے اور یہ بھی بیان کیا جاچکا ہے کہ وہ جب تک زندہ رہے ہمیشہ آپ کی حمایت، دشمنوں سے آپ کی حفاظت اور حتیٰ المقدور جان و مال اور قول و عمل سے آپ کی اعانت کرتے رہے لیکن ان کی وفات کے بعد قریش کے بدطینت لوگوں نے صاف صاف کہہ دیا کہ وہ مسلمانوں کو رسول اللہﷺ کے ساتھ نماز نہیں پڑھنے دیں گے اور جہاں تک ممکن ہوا اس سے روکیں گے۔

بیہقی نے حاکم اور عصم کے حوالے سے بتایا ہے کہ ان سے یعنی حاکم و عصم سے محمد بن اسحٰق صنعائی، یوسف بن بہلول، عبداللہ بن ادریس، محمد بن اسحٰق نے عروہ بن زبیر اور عبداللہ بن جعفر کے حوالے سے بیان کیا کہ جب حضرت ابوطالب کی وفات ہوگئی تو اس کے بعد قریش کے بدطینت لوگ دوبارہ اپنی ظالمانہ و سفاکانہ حرکات پر اتر آئے اور ایک روز جب انہوں نے رسول اللہﷺ کو مکے کے ایک راستے سے گزرتے دیکھا تو ان میں سے کسی نے مٹی کی ایک ٹوکری اٹھاکر آپﷺ کے سرمبارک پر الٹ دی تو آپﷺ اسی حالت میں اپنے گھر تشریف لے گئے۔ یہ دیکھ کر آپ کی بیٹیوں میں سے ایک نے آپ کا سر دھویا۔ جب وہ آپ کا سر دھو رہی تھیں تو روتی بھی جاتی تھیں یہ دیکھ کر آپﷺ نے ان سے فرمایا:

"تمہیں رونا نہیں چاہیے کیونکہ تمہارے باپ کو اللہ تعالیٰ نے تکالیف پر گریہ وزاری سے منع فرمایا ہے"۔

بکائی نے مختلف حوالوں سے بیان کیا ہے کہ حضرت ابوطالب کی وفات سے قبل قریش بزدل تو نہیں تھے لیکن ان کی وجہ سے رسول اللهﷺ پر ان کی چیرہ دستیوں میں کچھ کمی ضرور آگئی تھی۔ تاہم ان کی وفات کے بعد وہ اپنی انہی سفیہانہ حرکات پر اتر آئے تھے۔ ان روایات سے معلوم ہوتا ہے کہ ان میں پیش پیش ابولہب اور ابوجہل تھے۔ انہوں نے ایک روز ابوطالب کی وفات کے بعد بآپ سے پوچھا کہ آپ کے چچا ابوطالب اور آپ کے دادا عبدالمطلب کا حشر کیا ہوا ہوگا اور جب آپ نے فرمایا کہ:

"اپنی قوم کے ساتھ یعنی مشرکین قریش کے ساتھ"۔

تو وہ غصے سے بولے:

"تمہارے خیال میں وہ بھی اپنی قوم کے ساتھ ہوں گے یعنی ان کے ساتھ جو تمہارے مذہب کی مخالفت کرتے ہیں آگ میں جلیں گئے"۔

یہ کہہ کر وہ آپ کو برا بھلا کہنے لگے اور انہوں نے نیز ان کے ساتھ دوسرے مشرکین قریش نے آپ کو ایذا رسانی کی حد کردی اور یہاں تک کہنے لگے کہ جو شخص یہ کہے گا کہ ان کا معبود خدا ہے تو وہ اسے قتل کر دیں گے۔ یہ سب باتیں وفات ابوطالب کے بعد پیش آئیں۔ اس لیے یہاں درج کی گئیں۔

## آنحضرتﷺ کا اہل طائف کے پاس دعوت اسلام کے لیے تشریف لے جانا

ابن اسحٰق کہتے ہیں کہ حضرت ابوطالب کی وفات کے بعد جب مشرکین قریش اپنی پچھلی قبیح حرکات پر اتر آئے اور رسول اللهﷺ کو پہلے سے زیادہ ستانے لگے تو آپﷺ بنی ثقیف کے پاس ان سے امداد حاصل کرنے کے لیے طائف تشریف لے گئے تاکہ وہ مشرکین مکہ کو آپﷺ پر ظلم و ستم سے باز رہنے کو کہیں۔ چونکہ آپ کو بنی ثقیف سے امید تھی کہ وہ دعوت اسلام قبول کرکے مشرکین مکہ کے خلاف آپ کی امداد کے لیے آمادہ ہوجائیں گے، اس لیے آپ تنہا ہی طائف تشریف لے گئے تھے۔ ابن اسحاق مزید کہتے ہیں:

"مجھ سے یزید ابن زیاد نے محمد بن کعب قرضی کے حوالے سے بیان کیا کہ جب رسول اللہﷺ طائف پہنچے تو آپﷺ نے
پہلے وہاں بنی ثقیف کے کچھ بہت سے معزز و شریف لوگوں سے ملاقات کا ارادہ فرمایا اور وہاں کے تین آدمیوں سے ملے۔ وہ تینوں عبدیالیل، مسعود اور حبیب حقیقی بھائی تھے۔ ان کے پاس اس وقت قبائل قریش میں سے قبیلہ بنی جمح کی ایک عورت بیٹھی ہوئی تھی۔
بہرکیف جب آپﷺ نے انہیں دعوت اسلام دینے کے بعد ان سے اپنا مقصد بیان فرمایا تو ان میں سے ایک بولا کہ:

"اگر آپ کو خدا نے واقعی اپنا رسول بنا کر بھیجا ہوگا تو میں خانہ کعبہ پر ریشمی غلاف چڑھاؤں گا"۔

دوسرا بولا:

"کیا خدا کو آپ(ﷺ) کے سوا کوئی اور نہیں ملا تھا جسے وہ اپنا رسول بنا کر بھیجتا؟"۔

آخر میں تیسرے نے کہا:

"میں آپ(ﷺ) سے ہرگز کوئی بات نہیں کروں گا کیونکہ ابھی جو کچھ آپ(ﷺ) نے بیان کیا اگر وہ سچ بھی ہوا تب
بھی ہمارا آپ(ﷺ) سے گفتگو کرنا خطرے سے خالی نہیں اور اگر آپ(ﷺ) نے (نعوذ باللہ) غلط بیانی سے کام لیا ہے تو ہمارا آپ(ﷺ) سے گفتگو کرنے کا کوئی سوال ہی نہیں پیدا ہوتا"۔

"ان تینوں بھائیوں سے یہ باتیں سن کر آپﷺ ان کے پاس سے مایوس ہوکر اٹھے لیکن آپﷺ نے چلتے چلتے ان سے فرمایا کہ جو کچھ انہوں نے آپﷺ سے کہا تھا اسے اپنے ہی تک محدود رکھیں کیونکہ آپ کو یقیناً اس بات کا اندیشہ تھا کہ اگر مشرکین قریش کو آپ کے طائف تشریف لانے اور اہل طائف سے ان کے خلاف گفتگو کا حال معلوم ہوا تو وہ آپ کو اور زیادہ ستائیں گے۔

بہرکیف جب آپﷺ نے تینوں بھائیوں کے ساتھ اٹھ کر تشریف لائے تو وہ بھی خاموش رہنے کے بجائے جیسا کہ بیان کیا جاتا ہے، آپ کو بُرا بھلا کہتے ہوئے آپﷺ کے پیچھے چل پڑے تو دوسرے لوگ بھی وہاں جمع ہوگئے اور ان کے ساتھ مل کر آپﷺ پر طعن و تشنیع کی بوچھاڑ کرنے لگے اور آپ کو گھیر کر ایک ایسے احاطے کی طرف لے چلے جہاں عتبہ ابن ربیعہ اور شیبہ بن ربیعہ اس وقت موجود تھے لیکن آپ کا پیچھا کرنے والے لوگ اس احاطے کے اندر جو انگوروں کا ایک باغ تھا عتبہ کو ربیعہ کودیکھ کر اور ان کو اندر آپ کے پیچھے داخل ہونے سے منع کرنے پر باہر ٹھہر گئے۔ پھر جیسا کہ روایت میں بیان کیا گیا ہے، جب آپ کو کچھ اطمینان ہوا تو آپ ایک انگور کی بیل کے سائے میں تشریف فرما ہوگئے لیکن آپﷺ نے وہاں بنی جمح کی اس عورت کو دیکھ کر اس سے اس کے پڑوسی اہل طائف کے طرز عمل پر چند الفاظ ارشاد فرمائے۔ اس دوران میں ربیعہ کے دونوں بیٹے آپ کے ساتھ اہل طائف کے طرز عمل پر باہم گفتگو کررہے تھے جب آپ کو ان کی طرف سے کسی خطرے کا احتمال نہ رہا تو آپ اللہ تعالیٰ کی طرف متوجہ ہوکر اس سے عرض کرنے لگے:

"یا اللہ! میں ان لوگوں کے مقابلے میں اپنے ضعف قوت کا تجھ ہی سے شکوہ کرسکتا ہوں کیونکہ تو سب سے زیادہ رحم
فرمانے والا اور مظلوموں کا پروردگار بھی تو ہی ہے۔ تاہم مجھے تجھ سے کوئی گلہ شکوہ نہیں ہے بلکہ میں تجھ سے اپنے لیے تیرے رحم کی وسعت کی درخواست کرتا ہوں، میں تیرے غضب سے سب سے زیادہ ڈرتا اور تیری پناہ چاہتا ہوں
میں تیرے اس نور ذات کی پناہ چاہتا ہوں جس سے جملہ ظلمتیں روشن ہوگئی ہیں اور وہی دنیا و آخرت کی اصلاح کا
ضامن ہے۔ تو مجھ سے کہیں اس لیے ناراض نہ ہو کہ میں دنیا کی ان تکالیف اور سختیوں سے گھبرا گیا ہوں لیکن میں
چاہتا ہوں کہ تیرے زور قوت کے علاوہ کسی کے لیے کہیں اور پناہ نہیں ہے۔ بہرحال میں تیری رضا پر راضی ہوں اور اس کا طالب ہوں۔

جب رسول اللہﷺ اللہ تعالیٰ سے دل ہی دل میں مندرجہ بالا باتیں عرض کر رہے تھے تو اس وقت ربیعہ کے دونوں بیٹے عتبہ و شیبہ برابر آپ کو دیکھے جارہے تھے۔ پھر اللہ تعالیٰ نے اپنی قدرت سے ان دونوں کے دل میں آپ کے لیے رحم پیدا کردیا۔
چنانچہ انہوں نے اپنے ایک نصرانی غلام کو جو عداس کے نام سے مشہور تھا بلایا اور اس سے بولے:

"انگور کی یہ شاخ اس طباق میں رکھ کر ان صاحب کے پاس لے جاؤ جو سامنے بیٹھے ہیں اور ان سے اسے کھانے کے
لیے کہو"۔

جب عداس آپ کے پاس انگوروں کا وہ طباق لے گیا اور آپﷺ سے عرض کیا:

"یہ انگور کھا لیجیے"۔

تو آپﷺ نے "بسم اللہ" کہہ کر انہیں کھانا شروع کیا۔ یہ سن کر عداس نے آپﷺ سے کہا:

"اہل طائف تو یہ کلمہ زبان سے نہیں نکالتے"۔

آپﷺ نے اس سے دریافت فرمایا:

"تم کہاں کے رہنے والے ہو؟"۔

جب اس نے آپ کو بتایا کہ اس کا تعلق اہل نینوا سے ہے اور وہ عیسائی ہے تو آپﷺ نے فرمایا:

"اچھا تم وہیں کے رہنے والے ہو جہاں ایک نیک شخص یونس بن متی رہا کرتے تھے"۔

آپﷺ کی زبان سے یونس بن منی کا نام سن کر عداس بولا:

"آپﷺ انہیں کیسے جانتے ہیں؟"۔

آپﷺ نے فرمایا:

"وہ میرے بھائی تھے وہ بھی نبی تھے اور میں بھی نبی ہوں"۔

آپ کی زبان مبارک سے وہ نصرانی غلام عداس یہ کلمات سنتے ہی آپﷺ کے سر اور ہاتھوں پاؤں کو بوسے دینے لگا۔
کہ ربیعہ کے مذکورہ بالا دونوں بیٹوں میں سے ایک نے اپنے بھائی سے کہا:

"تم اپنے اس غلام کی حرکات اور اس غلام اور اس کی غداری دیکھ رہے ہو؟"۔

پھر جب عداس ان دونوں کے پاس واپس آیا تو وہ یک زبان ہوکر اس سے بولے:

"تو اس آدمی کے ہاتھ پاؤں اور سرکیوں چوم رہا تھا؟"۔
عداس نے انہیں جواب دیا:

"اس سے بہتر اور کیا ہوسکتا تھا کیونکہ جو بات اس شخص نے مجھے بتائی ہے وہ نبی کے سوا کوئی دوسرا شخص نہیں بتا سکتا تھا"۔

عداس سے یہ سن کر عتبہ و شیبہ نے اس سے کہا:

"تو اس شخص کا مذاہب قبول نہ کرلینا کیونکہ تیرا مذہب اس شخص کے مذہب سے بہتر ہے"۔

موسیٰ بن عقبہ نے اس سلسلے میں اس دعا کا تو ذکر نہیں کیا جو آپﷺ نے طائف میں اللہ تعالیٰ سے کی تھی لیکن اپنی روایت میں یہ ہے کہ جب آپﷺ وہاں تشریف لے گئے تھے تو آپﷺ کے راستے میں اہل طائف نے دو طرفہ جمع ہوکر آپ پر اتنے پتھر برسائے تھے کہ آپﷺ کی ایڑیاں تک زخمی ہوکر آپ کے نعلین مبارک خون سے بھر گئے تھے۔ چنانچہ آپﷺ ان سفاک لوگوں کی سنگ باری سے بچنے کے لیے جو اس طرح آپ کی جان لینے پر آمادہ تھے اس احاطے کے اندر داخل ہوگئے جہاں انگوروں کا باغ تھا لیکن وہاں آپﷺ کو ربیعہ کے بیٹوں عقبہ و شیبہ کی موجودگی ناگوار گزری کیونکہ وہ بھی دشمنان اسلام اور مشرکین مکہ میں سے تھے۔ اس کے بعد موسیٰ بن عقبہ نے اپنی اس روایت میں نصرانی غلام کا ذکر کیا ہے جس کا ذکر ہم ایک دوسری روایت کے حوالے سے ابھی کرچکے ہیں۔

اس سلسلے میں امام احمدؒ ابی بکر بن ابی شیبہ کے حوالے سے بیان کرتے ہیں کہ ان سے مروان بن معاویہ فزاری، عبداللہ بن عبدالرحمٰن طائفی، عبدالرحمٰن بن خالد بن ابی جبل عدوانی نے آخرالذکر کے والد نے بتایا تھا کہ اس نے آنحضرتﷺ کو طائف کے مشرقی علاقے میں اس حالت میں دیکھا تھا کہ آپ عصا کا سہارا لیے کھڑے تھے اور جب وہ آپ کے قریب پہنچا تو آپ کی زبان مبارک پر الفاظ <span class="quranic-text">(وَالسَّمَآءِ وَالطَّارِقِ)</span> تھے اس راوی کا بیان ہے کہ وہ جاہلیت کا زمانہ تھا اور وہ خود بھی اس وقت تک مسلمان نہیں ہوا تھا لیکن مسلمان ہونے کے بعد وہ آیت قرآنی اس نے پوری پڑھی جس کے یہ دو لفظ آپ کی زبان سے اس وقت اس نے سنے تھے۔ یہ بیان کرنے کے بعد یہی راوی کہتا ہے کہ: "جب میں آپ کے پاس سے لوٹا تو لوگوں نے مجھے سے پوچھا: یہ شخص کیا کہہ رہا تھا؟ تو میں نے ان کے سامنے وہی دو لفظ دہرا دئیے"۔ یہ سن کر ان لوگوں میں جو اہل قریش اس وقت وہاں موجود تھے بولے:

"ہم اپنے اس ساتھی کو خوب جانتے ہیں اگر ہمیں معلوم ہوجائے کہ یہ سچ کہتا ہے تب بھی ہم اس کی متابعت نہیں کریں گے"۔

یہ روایت صحیحین (صحیح بخاری و صحیح مسلم) میں عبداللہ بن وہب کے حوالے سے آئی ہے جو کہتے ہیں کہ انہیں یونس بن یزید نے ابن شہاب کے حوالے سے بتایا اور یہ بھی کہا کہ آخرالذکر نے عروہ بن زبیر سے حضرت عائشہ رضی اللہ عنہا کی زبانی یہ روایت سنی جو انہوں نے یوں سنائی:

"ایک روز رسول اللہﷺ نے مجھ سے فرمایا: تمہیں اس روز کا واقعہ نہیں معلوم جب تمہاری قوم (قریش) نے مجھ پر يوم احد سے بھی زیادہ مصیبت ڈھائی تھی"۔

حضرت عائشہ رضی اللہ عنہا فرماتی ہیں:

"میں نے یہ سن کر آپ سے پوچھا: "یوم احد سے زیادہ؟ یا رسول اللہ(ﷺ) وہ کون سا دن تھا ؟"۔

آپ نے جواب دیا:

"وہ دن وہ تھا جب میں پہلے روز اہل طائف کے پاس دین اسلام کی دعوت لےکر اور ان سے مشرکین مکہ کے خلاف امداد طلب کرنے گیا تھا تو وہاں سنگ باری کے سوا مجھے کچھ نہیں ملا تھا، میں ایک سڑک کے کنارے سر جھکائے کھڑا تھا اور مجھ پر اہل طائف کی طرف سے جن میں مشرکین قریش شامل تھے سنگ باری ہو رہی تھی میں نے جب ذرا سر اٹھا کر دیکھا تو اس چلچلاتی دھوپ میں میرے سر پر ایک بادل سایہ فگن تھا۔ اسی بادل میں سے میں نے ایک آواز سنی اللہ تعالیٰ نے آپ کے ساتھ آپ کی قوم کا طرز عمل دیکھ لیا ہے اور آپ کی دعا بھی سن لی ہے۔ اس نے آپ کے پاس "ملک الجبال'' کو بھیجا ہے، آپ جو چاہیں ان سے فرما دیجیے، وہ وہی کردے گا یہ آواز جبریل علیہ السلام کی تھی۔ پھر ملک الجبال میرے پاس آیا اور بولا: "مجھے اللہ نے آپ کی خدمت میں بھیجا ہے، اگر آپ فرمائیں تو میں یہاں کے داہنے اور بائیں دونوں پہاڑ ان لوگوں پر الٹ دوں۔ اس کے بعد آپ نے حضرت عائشہ رضی اللہ عنہا سے فرمایا: "میں نے ملک الجبال سے کہا کہ مجھے امید ہے کہ ان لوگوں کی اولاد خدائے واحد پر ایمان لے آئے گی۔ اور پھر کبھی شرک میں مبتلا نہیں ہوگی۔[^1]

ابن اسحٰق رسول اللہﷺ کی زبان مبارک سے جنات کا قرآت قرآن سننے کے واقعہ کا ذکر کرتے ہوئے بیان کرتے ہیں کہ یہ

---

[^1] اس روایت میں جو حدیث نبوی ہے اس کا ترجمہ لفظی نہیں ہے۔ (مترجم)

---

واقعہ اس وقت ہوا تھا جب آپ طائف سے واپسی کے بعد ایک روز اپنے صحابہ رضی اللہ عنہم کے ساتھ ایک درخت کے سائے میں نماز ادا فرما رہے تھے۔ ابن اسحٰق کہتے ہیں کہ جن جنات نے آپ کی زبان مبارک سے اس وقت تلاوت قرآن پاک سنی ان کی تعداد سات تھی اور انہیں جنات سے متعلق قرآن کی یہ آیت حضور نبی کریمﷺ پر نازل ہوئی تھی۔

**<span class="quranic-text">(وَاِذْ صَرَفْنَا اِلَيْكَ نَفَرًا مِّنَ الۡجِنِّ)</span>**

ہم نے اس واقعہ کا ذکر حسب موقع اپنی تفسیر قرآن پاک میں کیا ہے۔ (مؤلف)

بہرکیف ابن اسحٰق اس روایت میں مزید کہتے ہیں کہ طائف سے واپسی پر آنحضرتﷺ نے مطلعم بن عدی کے پڑوس
میں قیام فرمایا تھا تو مشرکین کی طرف سے آپ کو طرح طرح سے ایذا رسانی میں اور زیادہ اضافہ ہوگیا تھا۔

اموی اپنی کتاب "مغازیہ'' میں بیان کرتے ہیں کہ رسول اللہﷺ طائف سے واپسی کے بعد پہلے اریقط میں تشریف لے گئے تھے اور وہاں اخنس بن شریق سے درخواست کی تھی کہ وہ مکہ میں اپنے پڑوس میں قیام کی اجازت دے دے لیکن اس نے یہ کہہ کر آپ کی درخواست رد کردی تھی کہ قریش مکہ کے حلیف ان کے کسی مخالف کو ان اطراف میں بھی قیام کی اجازت نہیں دے سکتے۔ چنانچہ انس بن شریق کا یہ جواب سن کر آپ سہیل بن عمرو کے پاس اسی غرض سے تشریف لے گئے تھے لیکن اس نے کہا تھا کہ بنی عامر بن لوی کے کسی شخص کا اپنے پڑوس میں قیام پسند نہیں کریں گے۔ تاہم اس نے مطعم بن عدی کے پاس آپ کو بھیج کر اس سے کہلوایا تھا کہ وہ آپ کو اپنے پڑوس میں قیام کی اجازت دے دے جس کو مطعم نے منظور کرلیا تھا۔ چنانچہ آپ مطعم کے پڑوس میں چند راتیں قیام پذیر رہ کر جب ایک دن صبح کے وقت نماز کے لیے وہاں سے نکلے تو چھ سات آدمی جو مسلح تھے آپ کے پیچھے ہولیے اور جب آپ مسجد حرم میں پہنچے تو انہوں نے آپ کو آواز دے کر روکا اور اپنی اپنی تلواروں کے قبضوں پر ہاتھ رکھا لیکن اتفاق سے اسی وقت سفیان وہاں آگیا اور بھاگ کر مطعم کو بلا لایا اور اس سے آپ کے متعلق پوچھا کہ آیا آپﷺ اس کے تابع تھے یا اس کے پڑوسی تھے تو اس نے کہا کہ آپ اس کے تابع تو نہیں تھے لیکن اس کے پڑوسی ضرور تھے۔ یہ سن کر سفیان نے ان لوگوں کو جو آپ
کو قتل کرنے کے لیے آپ کے تعاقب میں آئے تھے اس سے روک دیا۔ اس کے بعد آپ نے اطمینان سے طواف کیا اور نماز ادا فرمائی اور اس تمام عرصے میں مطعم بن عدی سفیان کے ساتھ بیٹھا رہا اور جب آپﷺ وہاں سے واپس آئے تو وہ بھی آپﷺ کے ساتھ واپس آئے۔

اموی بیان کرتے ہیں کہ اس واقعہ کو ایک عرصہ گزرنے کے بعد جب مطعم بن عدی کا انتقال ہوا اور قریش مکہ نے (طوعاً وکرھاً) آپ کو مکے سے مدینے کو ہجرت کی اجازت دے دی تو حسان بن ثابت نے کہا کہ وہ مطعم بن عدی کا مرثیہ کہیں گے اورانہوں نے اس کے کچھ اشعار کہے بھی تھے۔
رسول اللہﷺ نے غزوہ بدر کے روز ارشاد فرمایا تھا کہ:
"کاش مطعم بن عدی آج زندہ ہوتے تو میں ان سے پوچھتا کہ دیکھو آج قریش مکہ مہاجرین مکہ پر بلاوجہ چڑھ دوڑے
ہیں لہذا ان سے پوچھو کہ انہوں نے ایسا کیوں کیا؟"۔ (مؤلف)

## آنحضرتﷺ کا اپنی ذات والا صفات کو احیائے عرب کے لیے وقف کرنا

ابن اسحٰق کہتے ہیں کہ جب طائف سے واپسی پر قریش نے آنحضرتﷺ پر ظلم اور زیادتی کی ابتدا کر دی تو اس وقت
آپﷺ کے صحابہ رضی اللہ عنہم کی تعداد بہت کم تھی اور آپﷺ موسموں کی تیزی و تندی کی پروا کیے بغیر ان راستوں پر تشریف لے جاتے تھے جن سے عرب کے دوسرے قبائل کے آتے تھے اور آپ انہیں اپنے نبی ہونے کے متعلق بتاتے کہ جب تک انہیں آپ کی صداقت کا یقین آئے اس وقت تک وہ کم سے کم قریش کے ظلم و ستم کے خلاف آپﷺ کے ساتھ تعاون کرتے رہیں۔

ان اسحاق اپنے کچھ ہم عصر احباب کے حوالے سے بیان کرتے ہیں کہ انہیں زید بن اسلم اور ربیعہ بن عباد الدؤلی سے معلوم ہوا اور ان سے یعنی ابن اسحٰق سے ابوالزناد نے بھی بیان کیا اور اس کے علاوہ انہیں حسین بن عبداللہ بن عبیداللہ بن عباس رضی اللہ عنہما نے اپنے والد کی زبانی بتایا کہ آخرالذکر اس زمانے میں ایک جوان لڑکے تھے اور ان کا قیام اپنے باپ کے ساتھ منیٰ میں تھا جب رسول اللهﷺ مکے میں آنے والے دوسرے عربی قبائل کے پاس ان کے مکے میں داخل ہونے سے قبل ان کی قیام گاہوں پر تشریف لے جا کر انہیں اپنی نبوت کے بارے میں بتا کر انہیں دائرہ اسلام میں داخل ہونے کی تلقین فرمایا کرتے تھے اور ان سے یہ بھی فرمایا کرتے تھے کہ وہ مشرکین مکہ کے خلاف کم سے کم اس وقت تک آپﷺ کے ساتھ تعاون کریں۔ جب تک وہ آپ کی نبوت پر ایمان لاکر علی الاعلان آپ کی اور دین اسلام کی صداقت کا اقرار نہ کر لیں۔ عبیداللہ بن عباس کے والد نے انہیں یہ بھی بتایا کہ جب آپﷺ دوسرے عربی قبائل سے اس گفتگو کے بعد واپس آجاتے تو اس کے فوراً ہی بعد کفار قریش میں سے کوئی شخص ان قبائل کے پاس جاپہنچتا اور ان سے کہتا کہ یہ شخص جو ابھی یہاں سے گیا ہے اور اپنے آپ کو نبی بتاتا ہے چاہتا ہے کہ تم اپنے قدیم معبودوں لات و عزیٰ
کی اطاعت کا قلادہ اپنی گردنوں سے اتار پھینکو، اس لیے تم اس کی باتوں میں کبھی نہ آنا۔ اس کے بعد عبیداللہ ابن عباس کے باپ نے انہیں بتایا کہ ان قبائل کے پاس اکثر جانے والا اور رسول خداﷺ کے خلاف انہیں ورغلانے اور بھڑکانے والا شخص عبدالعزیٰ بن عبدالمطلب یعنی ابولہب ہوتا تھا۔

امام احمدؒ فرماتے ہیں کہ یہ بات ہمیں عبدالرحمٰن بن ابی الزناد نے اپنے باپ کے علاوہ ابراہیم بن ابی العباس کے حوالے
سے بتائی اور یہ بھی بتایا کہ اس کا اصل راوی قبیلہ بنی دئل کا ایک شخص تھا جو زمانہ جاہلیت میں ربیعہ بن عباد کے نام سے مشہور تھا اور بعد میں مسلمان ہوگیا تھا۔ وہ بیان کرتا ہے کہ اس نے رسول اللہﷺ کو ایک دن زمانہ جاہلیت میں ذی المجاز کے بازار میں دیکھا جہاں آپﷺ فرمارہے تھے کہ:
"اے لوگو لا الہ الا اللہ کہو، فلاح پاؤ گے"۔
اور لوگ آپﷺ کے گرد و پیش جمع ہورہے تھے۔ لیکن وہیں ایک اور شخص آپﷺ کے پیچھے چل رہا تھا جو بظاہر بھینگا اور دوتھوڑیوں والا تھا۔ وہ کہہ رہا تھا:

"اس کی بات مت سننا، یہ <span class="arabic-text">(نعوذباللہ من ذلک)</span> گمراہ اور کاذب ہے جو اس کی بات مانے گا ایسا ہی گمراہ ہوجائے گا"۔
اور ربیعہ بن عباد نے لوگوں سے پوچھا کہ:

"یہ دوسرا آدمی کون ہے؟"۔

تو انہوں نے بتایا کہ:

"یہ پہلے شخص کا چچا ابولہب ہے"۔

بیہقی نے بھی یہ روایت محمد بن عبداللہ انصاری محمد بن عمرو اور محمد بن منکدر کے حوالے سے ربیعہ دئلی کی زبانی یوں پیش کی ہے:

"میں نے رسول اللہﷺ کو ذی المجاز کے بازار میں دیکھا تھا جب آپ لوگوں کو اللہ تعالیٰ کو ماننے کی تلقین فرماتے جا رہے تھے لیکن وہیں ایک اور شخص جو بھینگا اور دوٹھوڑی والا تھا آپ کے پیچھے پیچھے یہ کہتا ہوا چل رہا تھا کہ:

"لوگو! یہ شخص تمہیں تمہارے اور تمہارے آبا و اجداد کے دین سے پھیرنا چاہتا ہے"۔
ربیعہ دئلی مزید کہتا ہے کہ جب اس نے لوگوں سے پوچھا کہ:
"یہ دوسرا شخص کون ہے؟"۔

تو انہوں نے اسے آپ کا چچا ابولہب بتایا۔

یہ روایت کئی دوسرے مستند حوالوں سے پیش کی گئی ہے جس میں رسول اللہﷺ کے بارے میں بتایا گیا ہے کہ (دوسرے
مقامات کی طرح) ایک روز آپ ذوالمجاز کے بازار میں تبلیغ اسلام فرما رہے تھے اور ایک شخص وہیں لوگوں کو آپﷺ کے اور دین اسلام کے خلاف ورغلانے اور بھڑکانے کی کوشش کررہا تھا اور آپﷺ پر مٹی پھینک رہا تھا۔ ان روایات میں اس شخص کا نام ابوجہل بتایا گیا ہے جب کہ وہ انہی دونوں یعنی ابولہب اور ابوجہل میں سے کوئی ایک رہا ہوگا کیونکہ یہی دونوں بہت زیادہ خلاف اور آپ کو ایذا رسانی میں پیش پیش تھے۔ (مؤلف)

ابن اسحٰق ابن شہاب زہری کے حوالے سے بیان کرتے ہیں کہ حضور نبی کریمﷺ قبیلہ کنده، بنی کلاب، بنی حنیفہ وغیرہ متعدد قبائل عرب میں تشریف لے جایا کرتے تھے اور وہاں ان قبائل کے سرداروں اور عام لوگوں کو دائرہ اسلام میں داخل ہونے کی تلقین اور دین اسلام کی حقانیت کی تبلیغ فرمایا کرتے تھے جب کہ وہ لوگ عموماً آپ کی تردید کیا کرتے تھے لیکن آپ نے پھر بھی یہ سلسلہ برسوں اسی طرح جاری رکھا کیونکہ آپ احیائے عرب کا پختہ عزم اپنے دل میں لیے ہوئے تھے اور چاہتے تھے کہ اہل عرب اسلام کے زیر سایہ خدائے تعالیٰ کے فضل و کرم سے درحقیقت دوبارہ زندگی پاکر ایک نیک اور فلاحی پر مسرت زندگی بسر کریں۔

## انصار کے وفود کا سال بسال آنحضرتﷺ کی خدمت میں حاضر ہوکر آپﷺ کے دست مبارک پر بیعت کرنا اور آپﷺ کا آخرکار مدینے تشریف لے جانا

<u>**سوید بن صامت انصاری رضی اللہ عنہ کی روایت:**</u>
سوید بن صامت[^1] بن عطیہ بن حوط بن حبیب بن عمرو بن عوف بن مالک بن اوس کی والدہ ماجدہ نجاریہ عبدالمطلب بن
ہاشم کی والدہ سلمیٰ بنت عمرو کی ہمشیرہ تھیں۔ اس رشتے سے سوید بن صامت رسول اللہﷺ کے دادا جناب عبدالمطلب کے خالہ زاد بھائی ہوتے ہیں۔

محمد بن اسحٰق بن بسیار بیان کرتے ہیں کہ جب رسول اللہﷺ مکے میں سال بسال آنے والے قبائل عرب کے پاس تبلیغ
اسلام کے لیے تشریف لے جایا کرتے تھے تو ان لوگوں میں جو درحقیقت شریف النفس اور اپنی قوم کے معزز لوگوں میں شمار ہوتے پہلے انہی کو دعوتِ اسلام دیا کرتے تھے۔ ان میں جو یہ دعوت قبول کرلیتا یا اپنی ضد پر قائم رہ کر اسے قبول نہ کرتا دونوں کے حق میں دعائے خیر فرمایا کرتے تھے۔

ابن اسحٰق مزید کہتے ہیں کہ ان سے عاصم بن عمر بن قتادہ نے جو اپنی قوم کے شیوخ میں شمار ہوتے تھے بیان کیا کہ بنی عمرو بن عوف کے بھائی سوید بن صامت بھی ایک سال مکہ میں حج یا عمرہ کے لیے آئے تھے۔ سوید بن صامت اپنی قوم کے معززترین لوگوں میں سے تھے اور عرب کے کئی مشہور شاعروں نے ان کے اوصاف حسنہ کو اپنے اشعار میں پیش کیا تھا۔
ابن اسحاق کہتے ہیں کہ جب رسول اللہﷺ نے مکے میں ان کی آمد کے بارے میں سنا تو آپﷺ ان کے پاس تشریف لے
گئے اور انہیں اسلام کی دعوت دی تو وہ بولے:

"جو کچھ میرے پاس ہے اس سے زیادہ آپ کے پاس کیا ہے؟"۔

آپﷺ نے پوچھا:

"تمہارے پاس کیا ہے؟"۔

وہ بولے: "مجلّہ لقمان یعنی حکمت"۔

آپﷺ نے فرمایا:

"یہ اچھی چیز ہے لیکن میرے پاس اس سے بھی بہتر چیز ہے"۔

---

[^1] "اصل" میں انہیں یعنی سوید کو بن صامت ہی لکھا گیا لیکن سہیلی نے انہیں سوید بن صلت بن حوط لکھا ہے۔ (مؤلف)

---

اس نے پوچھا: "وہ کیا؟"۔

آپﷺ نے فرمایا:

"وہ قرآن ہے جو اللہ تعالیٰ نے مجھ پر نازل فرمایا اور وہ سراسر نور و ہدایت ہے"۔

پھر آپﷺ نے قرآن کی چند آیات سنائیں اور مکرر اسلام کی دعوت دی۔ اس نے آپ کی زبان مبارک سے آیات سن کر کہا:

"یہ بھی نہایت عمدہ کلام ہے"۔

تاہم جیسا کہ اس روایت میں بیان کیا گیا ہے وہ مسلمان نہیں ہوا۔

بہرکیف جب وہ مدینے اپنی قوم میں واپس پہنچا تو (نامعلوم وجوہ کی بناء پر) بنی خزرج کے ہاتھوں قتل ہوگیا۔ جب اس کے بارے میں اس کی قوم کے لوگوں سے دریافت کیا گیا تو انہوں نے بتایا کہ وہ قتل ہونے سے پہلے مسلمان ہوگیا تھا۔ تاہم وہ دوبارہ لوٹ کرسکے نہیں آسکا تھا۔

یہ روایت بیہقی نے بھی مختصر طور پر حاکم، اصم، احمد بن عبدالجبار، یونس بن بکیر اور ابن اسحٰق کے حوالے سے بیان کیا ہے۔

## ایاس بن معاذ کا اسلام لانا

ابن اسحٰق بیان کرتے ہیں کہ ان سے حصین بن عبدالرحمٰن بن عمرو بن معاذ کے حوالے سے محمود بن لبید کا یہ قول نقل کیا جو کہتے ہیں کہ جب ابوالجسر انس بن رافع مکے آئے تو ان کے ساتھ بنی عبدالاشہل کے کچھ ممتاز ومعزز لوگ بھی تھے جن میں ایاس بن معاذ بھی شامل تھے۔ جب قریش مکہ میں ان کی آمد کی خبر ہوئی تو آپ ان لوگوں کے پاس تشریف لے گئے اور ان سے فرمایا:

"جس کام کے لیے آپ لوگ یہاں آئے ہیں اس سے بہتر چیز میں آپ کو پیش کرتا ہوں"۔

ان لوگوں نے پوچھا:

"وہ کیا ہے؟"۔

آپﷺ نے فرمایا:

"دین اسلام"۔

اس کے بعد آپ نے قرآن پاک کی چند آیات انہیں سنائیں۔ محمود بن لبید بیان کرتے ہیں کہ ایاس اس زمانے میں نوجوان تھے۔ انہوں نے آپ کی زبان سے قرآن پاک کی وہ آیات سن کر اپنی قوم کے لوگوں سے کہا:

"لوگو! یہ بات واقعی اس بات سے بہتر ہے جس کے لیے ہم یہاں آئے ہیں۔"

ایاس کی زبان سے یہ کلمات سن کر ابوالجسر نے ایک مٹھی خاک اٹھاکر اس کے منہ پر پھینکی اور کہا:

"ہم یہاں اس لیے نہیں آئے بلکہ اس سے بہتر بات کے لیے آئے ہیں"۔

ابوالجسر سے یہ سن کر ایاس خاموش ہوگئے اور آنحضرتﷺ وہاں سے واپس تشریف لے آئے۔ جب وہ لوگ مکے سے
مدینے پہنچے تو اس کے بعد واقعہ بعاث پیش آیا یعنی بنی اوس اور بنی خزرج میں باہم جنگ چھڑ گئی جس میں ایاس بھی کام آگئے۔ اس لیے وہ دوبارہ کے واپس نہیں آسکے لیکن محمود بن لبید بیان کرتے ہیں کہ جب انہوں نے ایاس بن معاذ کے بارے میں ان کی قوم سے پوچھا تو انہوں نے بتایا کہ وہ بنی اوس و بنی خزرج کی باہمی جنگ میں کام آنے سے قبل اللہ تعالیٰ کی تسبیح و تہلیل کیا کرتے تھے اس کی حمد کیا کرتے تھے اور انہیں اس میں کوئی شک نہیں کہ وہ مرنے سے قبل مسلمان ہوچکے تھے۔ اس سے ظاہر ہوتا ہے کہ جس مجلس میں رسول اللہﷺ نے ان کی قوم کے سامنے دین اسلام پیش کیا تھا تو وہ فوراً ہی آپﷺ کے کلام سے متاثر ہوگئے تھے اور انہوں نے دل میں شعوری طور پر اسلام قبول کر لیا تھا یہ الگ بات ہے کہ بدقسمتی سے وہ دوبارہ مکے میں آپ کی خدمت میں حاضر ہوکر اس کا اقرار نہ کر سکے۔

بحاث مدینے میں اس جگہ کا نام سے جہاں اوس و خزرج میں جدال و قتال کا عظیم واقعہ پیش آیا تھا اور اس میں دونوں طرف کے اکثر ممتاز و معزز لوگ قتل ہوگئے تھے جن میں ایاس بن معاذ بھی شامل تھے اور اس کے بعد ان دونوں قبائل کے بزرگوں میں بہت کم لوگ باقی بچے تھے۔ (مؤلف)

بخاریؒ صحیح بخاری میں عبید بن اسماعیل ابی امامہ، ہشام اور ان کے والد کے حوالے سے حضرت عائشہ رضی اللہ عنہا کی زبانی بیان کرتے ہیں کہ ان کے بقول جب اللہ تعالیٰ نے رسول اللہﷺ کو مکےسے مدینے کو ہجرت کا حکم دیا اور جس وقت آپﷺ وہاں پہنچے تو بعاث کا عظیم واقعہ پیش آچکا تھا اور اس میں اوس و خزرج دونوں قبیلوں کے بہت سے شریف و معزز لوگ قتل ہوگئے تھے۔
