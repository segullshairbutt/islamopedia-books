# باب ٦

## رسول کریمﷺ کی مکے سے مدینے کو ہجرت

زہری نے عروہ اور حضرت عائشہ رضی اللہ عنہا کے حوالے سے رسول اللہﷺ کی یہ حدیث بیان کی ہے کہ ایک دن مکے میں آپﷺ نے مسلمانوں سے ارشاد فرمایا:

"میں نے آپﷺ لوگوں کے لیے ہرے بھرے مقامات کے درمیان کھجوروں کے درختوں پر مشتمل ہجرت کا مقام دیکھا ہے"۔

چنانچہ آپﷺ کے اس ارشاد گرامی کے بعد پہلے ان مسلمانوں نے مدینے کی طرف ہجرت کی جو اس سے قبل حبشہ کی طرف ہجرت کر چکے تھے۔ یہی روایت بخاریؒ نے بھی پیش کی ہے۔ نیز ابوموسیٰ نے حضور نبی کریمﷺ کی یہ حدیث یوں بیان کی ہے:

"میں نے خواب میں دیکھا کہ میں اس سرزمین کی طرف ہجرت کررہا ہوں جہاں کھجوروں کے باغات ہیں لہذا پہلے میرا دھیان یمامہ یا ہجر کی طرف گیا لیکن درحقیقت وہ یثرب کا شہر تھا"۔

یہ روایت بھی بخاریؒ نے کافی تفصیل کے ساتھ یہ اسناد پیش کی ہے۔ بخاری و مسلم رحمہما اللہ نے یہ دونوں حدیثیں ابی کریب کے حوالے سے بھی بیان کی ہیں۔ ان کے علاوہ عبداللہ بن مراد نے مسلم کے ساتھ یہ احادیث ابی اسامہ یزید بن عبداللہ بن ابی بردہ
اور آخرالذکر کے دادا نیز ابی موسیٰ بن قیس کے حوالے سے خاصی طوالت کے ساتھ تفصیلاً بیان کی ہیں۔

حافظ ابوبکر بیہقی فرماتے ہیں کہ ان سے عبداللہ الحافظ، ابوالعباس قاسم بن قاسم سیاری نے مرو میں اور ان کے علاوہ ابراہیم بن ہلال، علی بن حسن بن شقیق اور عیسیٰ بن عبیدالکندی نے غیلان بن عبداللہ عامری، ابی زرعہ بن عمرو بن جریر اور جریر کے حوالے سے رسول اللہﷺ کی مندرجہ ذیل حدیث بیان کی:

آپﷺ نے ارشاد فرمایا:

"اللہ تعالیٰ نے مجھے وحی کے ذریعہ ہجرت کے لیے تین شہروں کی خبر دی تھی لیکن آخر کار جو شہر اس کے لیے مقررفرمایا وہ مدینہ تھا"۔

اہل علم اس سلسلے میں کہتے ہیں کہ اللہ تعالیٰ نے آپ کو ہجرت کا حکم دے کر پہلے بحرین، قنسرین یا مدینے میں سے کسی جگہ ہجرت کا اختیار دیا تھا لیکن بعد میں اس کے لیے مدینہ مخصوص کر دیا۔ چنانچہ آپﷺ نے اپنے صحابہ رضی اللہ عنہم کومدینہ کے لیے ہجرت کا حکم دیا۔

یہ حدیث اگرچہ بڑی غریب ہے، تاہم ترمذی نے اسے دوسری اسناد کے علاوہ بطور خاص ابی عمار حسین بن حریث، فضل بن موسیٰ، عیسیٰ بن عبید، غیلان بن عبدالله عامری، ابی زرعہ بن عمرو بن جریر اور جریر کے حوالے سے باب مناقب میں پیش کرتے ہوئے اگرچہ حدیث غریب ہی بتایا ہے، البتہ ابوعمار کی سند کی بناء پر اسے حدیث فضل میں شمار کیا ہے۔

میری رائے میں غیلان بن عبداللہ عامری نے اس حدیث کو ابن حبان کے حوالے سے بیان کرتے ہوئے اسے احادیث ثقات میں ضرور شمار کیا ہے۔ لیکن دیکھنا یہ ہے کہ اس نے ہجرت کے بارے میں اس حدیث کو ابی زرعہ کے حوالے "حدیث منکر'' کیوں بتایا ہے؟۔ واللہ اعلم

ابن اسحاق بیان کرتے ہیں کہ جب اللہ تعالی نے مسلمانوں کے لیے کفار سے لڑائی کے ضمن میں ارشاد فرمایا:

**<span class="quranic-text">(اُذِنَِ لِلَّذِيۡنَ يُقَاتِلُوۡنَ بِاَنَّهُمْ ظُلِمُوۡا۔۔۔۔۔۔ الخ)</span>**

پھر جب اللہ تعالیٰ کی طرف سے مسلمانوں کو جنگ کی اجازت کے ساتھ ان لوگوں کو جو کفار سے جنگ کے بعد رسول اللہﷺ کی امداد کرتے ہوئے زندہ بچ گئے تھے ان لوگوں کے پاس جو اسلام کے بارے میں آپ کی حمایت کر رہے تھے یعنی انصار کے پاس جانے کی اجازت بھی مل گئی تو رسول اللہﷺ نے اپنی قوم کے مسلمانوں کے علاوہ مکے کے دوسرے مسلمانوں کو بھی مدینے کی طرف ہجرت کا حکم دے کر فرمایا کہ وہ انصار مدینہ کے ساتھ بھائیوں کی طرح مل جل کر رہیں تاکہ انہیں وہاں بھائیوں ہی جیسے حقوق حاصل ہوجائیں۔ بہرکیف اصحاب رسول اللہﷺ میں سے جن قریش اور بنی مخزوم کے لوگوں میں جس شخص نے سب
سے پہلے مکے سے مدینے کی طرف ہجرت کی وہ ابوسلمہ عبدالله بن عبدالاسد بن ہلال بن عبداللہ بن عمر بن مخزوم تھے۔ انہوں نے بیعت عقبہ ثانیہ سے بھی پہلے مدینے ہجرت کی تھی کیونکہ وہ حبشہ کو ہجرت کے بعد جب وہاں سے مکہ واپس آئے اور مشرکین قریش انہیں اذیت دینے سے باز نہ آئے تو انہوں نے یہ سن کر کہ انصار مدینہ مسلمانوں کے ساتھ بھائیوں جیسا سلوک کررہے ہیں مدینے کو ہجرت کرگئے تھے۔

ابن اسحٰق بیان فرماتے ہیں کہ انہیں ان کے والد بزرگوار نے سلمہ بن عمر بن ابی سلمہ اور آخرالذکر کی دادی کے حوالے سے بتایا جو کہتی ہیں کہ:

"جب ابوسلمہ نے مکے سے مدینے کے لیے سامان سفر تیار کرلیا تو اپنے اونٹ کو بٹھا کر مجھے اس پر بٹھایا اور میرے
ساتھ میرے بیٹے سلمہ بن ابی سلمہ کو بھی سوار کردیا اور خود اس کی مہار پکڑ کر آگے آگے چلنے لگے۔ پھر میں نے دیکھا کہ بنی مغیرہ کے کچھ لوگوں نے انہیں روک کر کہا: اس بوڑھی عورت اور اس لڑکے کو اس اونٹ پر بٹھا کر کس کس شہر کی سیر کرانے لے جا رہے ہو؟ تم ہمیں دھوکہ دے کر چل تو دیئے ہو مگر ہم تمہیں یہ مال سمیٹ کر یہاں سے ایک قدم آگے نہیں جانے دیں گے"۔

یہ کہہ کر انہوں نے مجھے اونٹ سے اتار لیا۔ پھر بولے:

"یہ لڑکا بھی ہمارا ہی ہے ہم اسے بھی نہیں چھوڑیں گئے"۔
یہ کہہ کر انہوں نے میرے بیٹے کو بھی اونٹ سے اتار لیا اور اونٹ کی مہار ابوسلمہ کے ہاتھ سے چھین کر اسے ایک طرف ہانکنے لگے لیکن اس وقت بنی اسد کے کچھ لوگ وہاں آگئے اور ان کے ساتھ بنی سلمہ کے لوگ بھی تھے۔ وہ بنی مغیرہ کے لوگوں سے تکرار کرنے لگے تو انہوں نے ابوسلمہ اور اونٹ کو تو چھوڑ دیا لیکن مجھے اور میرے بیٹے کو ان کے ساتھ جانے کی اجازت نہیں دی۔ چنانچہ میرے خاوند تنہا ہی مدینے کی جانب روانہ ہوگئے۔ اس طرح میں اور سلمہ ان ظالموں کی قید میں تنہا رہ گئے۔ اس حالت میں ایک عرصہ گزر گیا تو ایک روز وہاں جہاں ہمیں بنی مغیرہ نے قید کر رکھا تھا میرے چچا کے بیٹوں میں سے ایک کا بنی مغیرہ کی طرف سے گذر ہوا تو وہ مجھے اور میرے بیٹے سلمہ کو ان کی قید میں دیکھ کر بولا:

"بڑے افسوس کی بات ہے کہ آپ لوگوں نے اس غریب دیکھا کو اس کے خاوند سے اور اس لڑکے کو اس کے باپ سے بے قصور جدا کر رکھا ہے"۔

اُم سلمہ رضی اللہ عنہا کہتی ہیں کہ میں اس تمام عرصے میں برابر روتی رہی تھی۔ بہرحال بنی مغیرہ کو مجھ پر شاید کچھ ترس آگیا تو وہ بولے:

"تو جہاں چاہے جاسکتی ہے"۔

لیکن اسی وقت بنی اسد کے کچھ اور لوگ بھی وہاں آگئے اور انہوں نے بنی مغیرہ سے کہہ سن کر مجھے اونٹ پر سوار کرایا اور میرے بیٹے کو
بھی میرے ساتھ بٹھا دیا۔ چنانچہ ہم دونوں وہاں سے تن تنہا روانہ ہوئے تو ہمیں راستے میں خلق خدا میں سے ایک شخص بھی ایسا نہ ملا جو ہماری کچھ مدد کرتا۔ اس طرح کافی دنوں کی مسافت طے کرنے کے بعد ہمیں تنعیم جو پہلے شخص ملے وہ عثمان بن ابی طلحہ بنی عبدالدار کے بھائی تھے۔ وہ ہمیں دیکھ کر بولے:

"ابی امیہ کی بیٹی کہاں کا ارادہ ہے؟"

میں نے جواب دیا: "میں اپنے شوہر کے پاس مدینے جارہی ہوں'' یہ سن کر وہ بولے:

"اور تمہارے ساتھ کوئی نہیں ہے؟"۔

میں نے جواب دیا:

"میرے ساتھ اللہ تعالیٰ ہے یا میرا صغیرسن بیٹا ہے"۔

میری زبان سے یہ سن کر وہ بولے:

"بہرحال میں اس طرح تو تمہیں تنہا نہیں جانے دوں گا"۔

یہ کہہ کر انہوں نے میرے اونٹ کی مہار پکڑ لی اور آگے آگے چلنے لگے۔ اس طرح وہ منزل بمنزل چلتے رہے۔ جب شام ہوجاتی تو وہ مجھے کسی درخت کے نیچے بٹھا کر اونٹ کی مہار اسی درخت کی کسی شاخ سے باندھ دیتے اور ہم سے دور ہٹ کر ہمارے لیے کھانا تیار کرنے لگتے۔ پھر جب صبح ہوجاتی تو وہ اسی طرح ہمارے اونٹ کی مہار پکڑ کر آگے چل پڑتے۔

اُم سلمہ رضی اللہ عنہ کہتی ہیں کہ:

"میں نے اس شخص سے زیادہ پورے عرب میں کوئی نیک اور رحمدل آدمی نہیں دیکھا"۔

اس کے بعد انہوں نے بیان کیا: اسی طرح وہ ہمیں مدینے تک لے گئے لیکن جب ہم لوگ قبا کے نزدیک بنی عمرو بن عوف کی بستی میں پہنچے تو انہوں نے مجھے سے پوچھا:

"کیا تمہارے خاوند یہاں ہیں؟"۔

مجھے اس کا علم نہیں تھا لیکن اتفاق سے وہ وہیں ٹھہرے ہوئے تھے۔ چنانچہ وہ مجھے اور میرے بیٹے کو ان کے سپرد کرکے خود مکے کی طرف لوٹ گئے۔ یہ واقعہ بیان کرکے اُم سلمہ میں روز عثمان بن طلحہ کو حد سے زیاد و تعریف و توصیف کے ساتھ ساتھ کہتی ہیں:

"مجھے نہیں معلوم کہ اہل عرب کے کس گھرانے پر اس سے زیادہ کبھی پہلے کوئی مصیبت پڑی ہو"۔

ابن اسحٰق بتاتے ہیں کہ یہ شخص عثمان بن طلحہ بن ابی طلحہ العبدی صلح حدیبیہ کے بعد مسلمان ہوئے تھے اور انہوں نے خالد بن ولید رضی اللہ عنہ کے ساتھ مکے سے مدینے کو ہجرت کی تھی۔ ان کے والد اور بھائی حارث، کلاب اور مسافح احد کی جنگ میں قتل ہوگئے تھے۔

فتح مکہ کے بعد رسول اللہﷺ نے انہی کے چچا بنی شیبہ کے والد شیبہ سے کعبے کی کنجیاں طلب فرماتے ہوئے ان سے اسی نرم لہجہ میں گفتگو فرمائی تھی جیسی آپ دوسروں سے اور خود ان سے زمانہ جاہلیت میں فرمایا کرتے تھے اور ان سے وہی کہا تھا جو مندرجہ ذیل آیت قرآنی میں مذکور ہے:

**<span class="quranic-text">(اِنَّ اللهَ يَاۡمُرُكُمْ اَنْ تُؤَدُّو الْاَمَانَاتِ اِلٰى اَهْلِهَا)</span>**

ابن اسحٰق کہتے ہیں کہ ابی سلمہ کے بعد ہجرت میں پہل کرنے والے بنی حدی کے حلیف عامر بن ربیعہ تھے جنہوں نے اپنی بیوی لیلیٰ بنت ابی حثمہ عدویہ کے ساتھ ہجرت کی تھی۔ ان کے بعد بنی امیہ بن عبدشمس کے حلیف عبداللہ بن جحش بن رئاب بن یعمر بن صبره ابن مرہ بن کبیر بن غنم بن دودان بن اسد بن خزیمہ نے اپنے اہل خانہ اور اپنے بھائی عبد ابی احمد کے ہمراہ ہجرت کی۔ ابن اسحٰق بتاتے ہیں کہ عبد کو ثمامہ بھی کہا جاتا تھا لیکن سہیلی کے بقول ان کا اصلی نام عبد ہی تھا۔ کہا جاتا ہے کہ ابواحمد کی نظر بہت کمزور تھی لیکن اس کے باوجود وہ خانہ کعبہ کا طواف کرتے ہوئے اس کے نشیبی اور بلند کے جملہ حصے کسی قائدے بغیر طے کرلیتے تھے اور وہ بہت اچھے شاعر بھی تھے۔ یہ بھی بتایا گیا ہے کہ ان کی مدد کے لیے ان کے پاس فارعہ بنت ابی سفیان رہا کرتی تھیں نیز یہ کہ ان کی والدہ کا نام امیمہ بنت عبدالمطلب بن ہاشم تھا۔

اس کے بعد ابن اسحٰق بیان کرتے ہیں کہ ابوسلمہ، عامر بن ربیعہ اور بنی جحش قبا پہنچ کر مبشر بن عبدالمنذر کے پاس ٹھہرے تھے۔ ان کے بعد جملہ اہل اسلام یکے بعد دیگرے کے سے مدینے کی طرف ہجرت کرتے گئے جن میں اکثریت بنی نغنم بن دودان کے قبیلے کے مردوں اور عورتوں کی تھی۔ اس دوسرے گروہ کے نام یہ ہیں:

عبداللہ بن جحش اور ان کے بھائی ابواحمد عکاشہ بن محصن وہب کے دونوں بیٹے شجاع اور عقبہ، اربد بن جمیرہ[^1]، منقذ بن نباتہ، سعید بن رقیش، محرز بن نضلہ، زید بن رقیش، قیس بن جابر، عمرو بن محصن، مالک بن عمرو، صفوان بن عمرو، ثقف بن عمرو، ربیعہ بن اکثم، زبیر بن عبیدہ، تمام بن عبیده، سخبرہ بن عبیدہ اور محمد بن عبداللہ بن جحش رضی اللہ عنہم۔
مندرجہ بالا حضرات کے ساتھ جو خواتین تھیں ان کے نام یہ ہیں:

زینب بنت جحش، حمنہ بنت جحش، اُم حبیب بنت جحش، جدامہ بنت جندل، اُم قیس بنت محصن، اُم حبیب بنت ثمامہ، آمنہ بنت رقیش اور سخبرہ بنت تمیم۔

ابن اسحٰق کے بقول ابواحمد بن جحش نے جو اس قافلے کے ہمراہ مکے سے مدینے ہجرت کر گئے تھے اس ہجرت کے بارے

---

[^1] ابن ہشام نے انہیں ابن حمیرہ لکھا ہے۔ (مؤلف)

---

میں بڑے گراں قدر اشعار بھی کہے تھے۔

ابن اسحٰق کے بیان کے مطابق مذکورہ بالا کاروان مہاجرین کے بعد عمر بن خطاب رضی اللہ عنہ اور عباس بن ابی ربیعہ مکے سے ہجرت کر کے مدینے پہنچے۔

ابن اسحٰق کہتے ہیں کہ ان سے نافع نے عبداللہ بن عمر رضی اللہ عنہما اور ان کے والد حضرت عمر رضی اللہ عنہ کے حوالے سے بیان کیا کہ
حضرت عمر رضی اللہ عنہ نے بتایا کہ جب وہ اور عیاش مکے سے مدینے کی طرف روانہ ہوئے تو ان کے پیچھے پیچھے ہشام بن عاص بھی چلے تو انہوں نے عیاش سے کہا کہ وہ شاید اس روز تناضب نہ پہنچ سکیں گے لیکن ہشام تناسب میں رُک گئے اور ہم آگے بڑھ گئے اور مدینے چاہیئے۔ حضرت عمر رضی اللہ عنہ بیان فرماتے ہیں کہ جب وہ اور عیاش مدینے پہنچے تو انہوں نے پہلے قبا میں عمرو بن عوف کے ہاں قیام کیا۔

حضرت عمر رضی اللہ عنہ نے یہ بھی بیان فرمایا کہ ان کے مدینے پہنچنے سے قبل ابوجہل اور حارث بن ہشام وہاں گئے تھے اور لوگوں کو حد سے زیادہ ورغلانے کی کوشش کی تھی لیکن وہاں سے ناکام لوٹے تھے حتی کہ اس کے کچھ ہی عرصے بعد رسول اللہﷺ خود بھی مکے سے ہجرت فرما کر مدینے پہنچ گئے تھے۔ اس سے قبل ہم مکے میں اہل فتن سے برابر کہتے رہے تھے کہ اللہ تعالیٰ ان کی توبہ اگر وہ
فتنہ پردازی سے باز نہ آئے قبول نہیں فرمائے گا۔ چنانچہ حضور اکرمﷺ کے بعد آپﷺ پر ایک آیت نازل فرما کر اس کی تصدیق فرمادی۔ وہ آیت یہ ہے:

**<span class="quranic-text">(قُلْ يَا عِبَادِیَ الَّذِيۡنَ اَسْرَفُوۡا عَلٰى اَنْفُسِهِمْ لَا تَقْنَطُوۡا مِنْ رَّحْمَةِ الله۔۔۔۔۔۔۔ الخ)</span>**

حضرت عمر رضی اللہ عنہ فرماتے ہیں کہ انہوں نے اس قرآنی آیت کو لکھ کر ہشام بن عاص کے پاس بھیج دیا تھا جن کا بیان ہے کہ پہلے تو وہ اس آیت کا مفہوم سمجھے ہی نہ تھے لیکن انہوں نے اللہ تعالیٰ سے اس کی تفہیم کے لیے دعا کی تو اس نے اپنے کرم سے انہیں اس کا مفہوم ان کا دل اس طرف متوجہ فرما کر سمجھا دیا اور وہ رسول اللہﷺ کی خدمت میں مدینے آگئے۔

بخاریؒ بیان کرتے ہیں کہ ان سے ابوالولید اور شعبہ نے بیان کیا نیز ابواسحاق نے بتایا کہ انہوں نے براء سے سنا جو کہتے ہیں کہ ان سے قبل ہجرت کرنے والے مصعب بن عمیر اور ابن اُم مکتوم تھے۔ اس کے بعد عمار و بلال رضی اللہ عنہما نے ہجرت کی اور یہ دونوں دوسرے لوگوں کو بھی بلاتے جاتے تھے۔

بخاریؒ مزید کہتے ہیں کہ ان سے محمد بن بشار، منذر اور شعبہ نے ابی اسحٰق کے حوالے سے بیان کیا کہ آخرالذکر نے البراء بن عازب سے سنا کہ ان سے قبل مصعب بن عمیر اور ابن مکتوم رضی اللہ عنہما نے ہجرت کی جو دوسرے لوگوں کو بھی اس کے لیے بلاتے جاتے تھے اس کے بعد بلال وسعید اور عمار بن یاسر رضی اللہ عنہما مکے سے روانہ ہوئے۔ پھر عمر بن خطاب (رضی اللہ عنہ) نے رسول اللہ(ﷺ) کے دس صحابہ رضی اللہ عنہم کے ہمراہ ہجرت کی اور سب کے آخر میں حضرت علی رضی اللہ عنہ کو چھوڑ کر آنحضرتﷺ نے ہجرت فرمائی۔ اس کے بعد وہ کہتے ہیں کہ اہل مدینہ آپ کی تشریف آوری سے سب سے زیادہ خوش ہوئے حتیٰ کہ چھوٹی چھوٹی بچیاں بھی آپ کی آمد پر خوشی کے گیت گانے لگیں اور سور کا شریف **<span class="quranic-text">(سَبِّحِ اسۡمَ رَبِّكَ الْاَعْلٰى۔۔۔۔۔۔ الخ)</span>** کے پوری پڑھی جانے لگی۔

مسلمؒ نے اپنی صحیح میں قریب قریب یہی بیان کیا ہے لیکن اس روایت میں ابی اسحٰق، البراء بن عازب رضی اللہ عنہ کے حوالے سے اسرائیل کے اس قول کا اضافہ کیا ہے کہ آنحضرتﷺ سے قبل سعد بن ابی وقاص بھی اعلانیہ بھی مکے سے مدینے ہجرت کر چکے تھے۔ تاہم موسیٰ بن عقبہ زہری کے حوالے سے کہتے ہیں کہ آخرالذکر کے خیال میں سعد بن ابی وقاص نے آپ کے بعد ہجرت کی تھی۔ واللہ اعلم

ابن اسحٰق کہتے ہیں کہ جب حضرت عمر رضی اللہ عنہ مدینے پہنچے تو ان کے ہمراہ ان کے اہل وعیال، ان کے بھائی زید بن خطاب، سراقہ بن معمر کے دونوں بیٹے عمرو و عبداللہ رضی اللہ عنہم، حضرت عمر رضی اللہ عنہ کی بیٹی حفصہ رضی اللہ عنہا کے شہر خنیس بن حذافہ سہمی اور ان کے چچازاد بھائی سعید بن زید بن عمرو بن نفیل اور ان کے حلیف واقد بن عبداللہ تمیمی، خولی بن ابی خولی، مالک بن ابی خولی اور بنی عجل و بنی کبیر میں سے ان کے حلیف ایاس وخالد اور عاقل و عامر نیز بنی سعد بن لیث کی طرف سے ان کے کچھ حلیف تھے جو مدینے پہنچ کر سب کے سب بنی عمرو بن عوف کے لوگوں میں سے رفاعہ بن عبدالمنذر بن زنیر کے پاس قباء میں ٹھہرے۔

ابن اسحٰق کہتے ہیں کہ ان کے بعد جن لوگوں نے مکے سے مدینے کو ہجرت کی ان میں سے طلحہ بن عبیداللہ اور صہیب بن سنان، حارث بن خزرج کے بھائی خبیب بن اساف کے پاس ٹھہرے۔ یہ بھی کہا جاتا ہے کہ طلحہ اسعد بن زرارہ کے پاس ٹھہرے تھے۔

ابن ہشام بیان کرتے ہیں کہ انہیں ابی عثمان نہدی کے ذریعے معلوم ہوا کہ جب صہیب رضی اللہ عنہ نے ہجرت کا ارادہ کیا تو قریش ان سے بولے کہ کیا وہ حقیر ہونا چاہتے ہیں جب کہ ان کے لیے مکہ میں مال و دولت کی کمی نہیں ہے اور یہ کہ وہ انہیں اس کی ہرگز اجازت نہیں دے سکتے۔ اس پر صبیب رضی اللہ عنہ بولے کہ اگر وہ اپنا سارا مال اور سامان کے میں چھوڑ جائیں تب وہ انہیں جانے کی اجازت دے دیں گے۔ اس پر قریش رضامند ہوگئے اور صہیب رضی اللہ عنہ نے خالی ہاتھ مکے سے ہجرت کی ٹھان لی۔ اسی روز رسول اللہﷺ نے اپنے صحابہ رضی اللہ عنہم سے ارشاد فرمایا:

"صہیب رضی اللہ عنہ کو لوٹا جا رہا ہے صہیب رضی اللہ عنہ کو لوٹا جا رہا ہے۔

اس سے قبل آپﷺ فرما چکے تھے:

"میں تمہارے لیے ہجرت کے دو سرسبز مقام دیکھ رہا ہوں وہ ہجر ہوسکتا ہے یا یثرب"۔

ابن ہشام کہتے ہیں کہ جب رسول اللہﷺ نے ہجرت فرمائی تو آپﷺ کے ساتھ حضرت ابوبکرصدیق رضی اللہ عنہ مکے سے نکلے تھے مگر قریش کے فتنہ پردازوں نے زبردستی روکنے کی کوشش کی تھی۔ تاہم ابوبکر رضی اللہ عنہ نے اس کے لیے حد درجہ ہمت و حوصلہ سے کام لیا تھا اور کہا تھا آج کی رات میں بیٹھوں گا نہیں بلکہ ساری رات کھڑا رہوں گا۔ چنانچہ جب لوگ سوگئے لیکن پھر بھی ان کے مکے سے نکلتے ہی کچھ لوگوں نے چپکے سے انہیں جا پکڑا۔ اس کے بعد جیسا کہ خود ابوبکر رضی اللہ عنہ نے بیان فرمایا انہوں نے ان لوگوں سے کہا:

"اگر میں تمہیں اپنا جمع کیا ہوا سرمایہ دے دوں تب تو تم میرے جانے میں مزاحمت نہیں کروگے؟ چنانچہ وہ اس پر رضامند ہوگئے اور میں نے مکہ واپس آکر انہیں بتایا کہ اگر وہ میرے مکان کے دروازے کی چوکھٹ کے نیچے کھود کر دیکھو گے تو تمہیں سونا مل جائے گا"۔

لیکن جب وہ میرے مکان پہ پہنچے تو انہیں میرے دولباسوں کے سوا کچھ نہ مل سکا۔ اور اتنی دیر میں مکے سے نکل کر مدینے کے راستے پر دور تک جا پہنچا اور آخرکار رسول اللہﷺ سے قباء میں جا ملا۔ مجھے دیکھ کر آنحضرتﷺ نے فرمایا:

"اے ابا یحییٰ تم ان سے سودا کر آئے ہو؟"۔

میں نے عرض کیا:

"یا رسول اللہﷺ میرے مکہ چھوڑنے کے بعد مجھے پہلے تو آپﷺ کے پاس کوئی نہیں پہنچا، اس لیے یہ بات آپ کو یقیناً جبریل علیہ السلام نے بتائی ہوگی"۔

ابن اسحٰق کہتے ہیں کہ حمزہ بن عبدالمطلب، زید بن حارثہ، ابومرثد کنانہ بن حصین اور ان کا بیٹا مرثد غنویان جو حضرت عمر رضی اللہ عنہم کا حلیف تھا اور رسول اللہﷺ کے دونوں غلام انسہ اور ابوکبشہ مکے سے ہجرت کرکے قباء میں بنی عمرو بن عوف کے بھائی کلثوم بن ہدم کے پاس ٹھہرے تھے اور یہ بھی کہا جاتا ہے کہ حضرت حمزہ رضی اللہ عنہ نے اسعد بن زرارہ کے پاس قیام کیا تھا۔ واللہ اعلم

اس کے بعد ابن اسحٰق بیان کرتے ہیں کہ عبیدہ بن حارث اور ان کے بھائی طفیل اور حصین، مسطح بن اثاثہ، سویبط بن سعد ابن حریملہ یعنی عبدالدار کے بھائی، طلیب بن عمیر جو بنی عبد بن قصی کے بھائی تھے اور خباب جو عتبہ بن غزوان کے غلام تھے سب کے سب عبداللہ بن سلمہ کے بھائی بلعجلان کے پاس قباء میں ٹھہرے ہوئے تھے۔[^1]

اس کے بعد ابن اسحٰق کہتے ہیں کہ عبدالرحمٰن بن عوف رضی اللہ عنہ نے مہاجرین ہی میں سعد بن ربیع کے پاس قیام کیا تھا اور زبیر بن عوام، ابوسبرہ بن ابی رھم، منذر بن محمد بن عقبہ بن احیحہ بن جلاح کے پاس عضبہ میں بنی حجمی کے گھر اترے تھے جب کہ مصعب بن عمیر، سعد بن معاذ کے پاس اور ابوحذیفہ بن عتبہ اور سالم رضی اللہ عنہم نے آخرالذکر کے غلام سلمہ کے پاس قیام کیا تھا لیکن علوی کہتے ہیں کہ یہ لوگ خبیب بن اساف کے بھائی بنی حارثہ کے پاس ٹھہرے تھے۔

اس کے علاوہ ابن اسحٰق کے بقول عتبہ بن غزوان، عباد بن بشر بن وقش کے پاس بنی عبدالاشہل ہیں اور عثمان بن عفان حسان بن ثابت کے بھائی اوس بن ثابت بن منذر رضی اللہ عنہم کے پاس بنی نجار کے مکان میں ٹھہرے تھے۔

اس روایت کے آخر میں ابن اسحٰق کہتے ہیں کہ مہاجرین کا یہ بارگراں اگرچہ انصار کے لیے بظاہر ناقابل برداشت تھا لیکن اسے حد سے زیادہ شیریں و سرور آگیں سمجھا گیا۔

یعقوب بن سفیان کہتے ہیں کہ ان سے احمد بن ابی بکر بن حارث بن زرارہ بن مصعب بن عبدالرحمٰن بن عوف اور عبدالعزیز بن محمد نے عبیداللہ، نافع اور ابن عمرانہ کے حوالے سے بیان کیا کہ وہ لوگ مکے سے مدینے کی طرف چل کر پہلے عضبہ میں اور عمر بن خطاب ابوعبیدہ بن جراح اور ابی حذیفہ کے غلام سالم رضی اللہ عنہم کے پاس قباء میں ٹھہرے تھے۔ سالمؓ اس زمانے میں حذیفہ رضی اللہ عنہ ہی کے غلام تھے۔

---

[^1] تاریخ ابن ہشام میں ہے کہ یہ لوگ حارث بن خزرج کے بھائی عبداللہ کے پاس حارث بن خزرج کے مکان میں ٹھہرے ہوئے تھے۔ (مؤلف)

---

## رسول اللہﷺ کی بنفسِ نفیس ہجرت کے اسباب

اللہ جل شانہٗ نے آنحضرتﷺ پر پہلے یہ آیہ شریفہ نازل فرمائی:

**<span class="quranic-text">(وَقُلْ رَّبِّ اَدْخِلْنِىْ مُدْخَلَ صِدْقٍ۔۔۔۔۔۔۔۔۔ الخ)</span>**

اور پھر اللہ تعالیٰ نے اس دعا کی ہدایت فرماکر اور اس طرح آپ کی ہمت میں اضافہ فرما کر آپ کو احباب و انصار کے ساتھ مدینہ نبویہ کی طرف ہجرت کی اجازت مرحمت فرمائی اور اسے آپ کا پرسکون مکان قرار دے کر وہاں کے باشندوں کو بھی اپنی رحمت سے آپ کا انصار و جاں نثار بنا دیا۔

احمد بن حنبل اور عثمان بن ابی شیبہ جریر، قابوس بن ابی طبیان[^1] اور آخرالذکر کے والد کے حوالے سے ابن عباس رضی اللہ عنہما کی بیان کرده یہ روایت پیش کرتے ہیں کہ رسول اللہﷺ کو اللہ تعالیٰ نے مکے میں ہجرت کا حکم دے کر مندرجہ بالا آیت قرآنی نازل فرمائی تو قتادہ نے اس آیت کے الفاظ **"<span class="quranic-text">اَدْخِلْنِىْ مُدْخَلَ صِدْقٍ</span>''** کے بعد المدینہ اور **"<span class="quranic-text">اَخۡرِجۡنِىْ مُخْرَجَ صِدْقٍ</span>''** کے بعد **"<span class="arabic-text">الهجرة من مكه</span>''** كے دعائیہ الفاظ کے ساتھ آخر میں **"<span class="quranic-text">وَاجْعَلۡ لِّىۡ مِنْ لَّدُنۡكَ سُلْطَانًا نَّصِيۡرًا</span>''** کی دعا کے ساتھ احکام الہی کی حدود میں رہتے ہوئے فرائض شریعہ کی بجا آوری کی بھی دعا کی۔

ابن اسحٰق کہتے ہیں کہ رسول اللہﷺ مکے سے اپنے اصحاب کی ہجرت کے بعد یقیناً وہاں اللہ تعالیٰ کی طرف سے اپنی ہجرت کی اجازت کے منتظر تھے کیونکہ آپ چاہتے تھے کہ آپ کی ہجرت کے بعد مکے میں قریش آپﷺ کے باقی ماندہ صحابہ رضی اللہ عنہم کے لیے کوئی رکاوٹ یا فتنہ نہ پیدا کریں۔ تاہم اس وقت تک یعنی آخر میں حضرت علی اور حضرت ابوبکر رضی اللہ عنہما کے سوا آپﷺ کے ساتھ کوئی مسلمان ایسا نہ تھا جو وہاں سے مدینے کو ہجرت نہ کر گیا ہو۔ حضرت ابوبکر رضی اللہ عنہ آپﷺ سے اکثر ہجرت کی اجازت طلب کرتے تھے لیکن آپﷺ اس کے جواب میں فرمایا کرتے تھے:

"عجلت نہ کرو تمہارے لیے بھی عنقریب اللہ تعالیٰ کوئی ساتھی پیدا کر دے گا"۔

اور حضرت ابوبکر (رضی اللہ عنہ) یہ سوچ کر کہ وہ ساتھی آپ ہی ہوسکتے ہیں خوش ہوجایا کرتے تھے۔ دوسری طرف مشرکین قریش نے یہ دیکھ کر کہ رسول اللهﷺ کے جملہ اصحاب مذکورہ دو حضرات کے علاوہ مکے سے مدینے پہنچ کر نہ صرف آرام سے رہ رہے ہیں بلکہ وہاں آپ کے معاونین و انصار کی تعداد میں روز بروز اضافہ ہوتا جا رہا ہے آپﷺ کی ہجرت میں زیادہ سے زیادہ رکاوٹیں پیدا کرنے

---

[^1] مصری نسخے میں قابوس کی ولدیت نہیں بتائی گئی ہے لیکن حلبی نسخے میں انہیں قابوس بن مہمان لکھا ہے۔ (مؤلف)

---

کی کوشش میں لگے ہوئے تھے تاکہ کہیں آپ وہاں پہنچ کر ان کے خلاف کوئی مضبوط محاذ قائم نہ فرما سکیں۔ انہیں پہلے ہی اندیشہ تھا کہ جو مسلمان مدینے جاچکے ہیں وہ وہاں جمع ہوکر ان کے خلاف جنگ کی تیاریاں کر رہے ہیں۔ چنانچہ اس خوف کی وجہ سے وہ ایک روز دارالندوہ میں جو درحقیقت قصی بن کلاب کا مکان تھا مشورے کے لیے جمع ہوئے تاکہ رسول اللہﷺ کے بارے میں باہم مشورہ کر سکیں۔ اس طرح اجتماعی امور کے متعلق وہاں جمع ہوکر باہم مشورہ کرنا قریش کا معمول تھا۔

ابن اسحٰق مزید بیان کرتے ہیں کہ جب قریش نے اس سلسلے میں باہم مشورے کا پختہ ارادہ کرلیا تو وہ جمع ہوکر دارالندوہ میں داخل ہوئے۔ اس وقت انہوں نے دیکھا کہ دروازے پر ایک باریش بزرگ کھڑا ہے۔ یہ دیکھ کر ان میں سے کسی نے پوچھا:

"بزرگوار آپ کون ہے؟"۔

وہ شخص بولا:

"میں ایک نجدی شیخ ہوں"۔

ویسے یہ شخص اس شکل و شمائل اور لباس میں دراصل شیطان تھا جو قریش کی اس محفل مشاورت میں شامل ہونے وہاں آیا تھا مگر قریش نے اسے نجدی شیخ ہی سمجھ کر اندر بلایا کہ شاید یہ عمر رسیدہ شخص کوئی بہتر مشورہ دے سکے۔ اس کے بعد جب ان کی مجلس مشاورت شروع ہوئی تو لوگ رسول اللہﷺ کو ہجرت سے روکنے کے بارے میں مختلف مشورے دینے لگے۔ ایک شخص نے مشورہ دیا کہ آپﷺ کو زنجیروں میں جکڑ کر قید میں ڈال دیا جائے۔ یہ سن کر کوئی دوسرا شخص بولا کہ:

"اس طرح ہم کتنے لوگوں کو اب تک ہجرت سے روک سکے ہیں؟"۔

اس شخص کی زبان سے اہل مجلس شرمندہ ہوکر ایک دوسرے کا منہ دیکھنے لگے۔ آخر ان سب نے شیطان لعین سے جو نجدی شیخ کے بھیس میں وہاں بیٹھا تھا پوچھا:

"یا شیخ! آپ کی اس بارے میں کیا رائے ہے؟"۔

شیطان نے کہا:

"اگر آپ لوگوں نے انہیں قید میں ڈال دیا تو وہ لوگ جو ان سے قبل ہجرت کرچکے ہیں جمع ہوکر آپ لوگوں کے خلاف اٹھ کھڑے ہوں گے اور دوسرے قبائل کو اپنے ساتھ ملا کر اس بے سبب قید پر بطور احتجاج آپ پر چڑھ دوڑیں گئے۔

شیطان نے کہا:

"یہ اس سے بھی برا ہوگا کیونکہ جو شخص انہیں قتل کرے گا اسے عربوں کے قانون کے مطابق بطور قصاص قتل کر دیا جائے گا تو اس طرح تم میں سے ایک باہمت بہادر شخص کی جان ضرور جائے گی اس لیے انہیں قتل کرو تو اس طرح کہ تم لوگوں میں سے کسی ایک پر الزام نہ آئے"۔

شیطان کی زبان سے یہ سن کر اہل مجلس نے یک زبان ہوکر اس سے پوچھا:

پھر آپ کا مشورہ اس بارے میں کیا ہے؟"۔

شیطان نے یہ سن کر یقیناً اطمینان کا سانس لیا پھر بولا؟

"اگر آپ میرا مشورہ مانیں تو وہ یہ ہے کہ جملہ قبائل قریش میں سے ایک ایک آدمی چنا جائے اور وہ سب کے سب بیک وقت ننگی تلواریں لےکر ان کی قیام گاہ پر رات کے وقت خاموشی سے پہنچیں اور ہر شخص ان پر سوتے میں وار کرے تو کوئی بھی انفرادی طور پر قتل کا مجرم نہیں سمجھا جائے گا اور اس طرح بنی عبدمناف اکٹھے ہوکر بھی آپ کا کچھ نہیں بگاڑ سکیں"۔

یہ سن کر سب سے زیادہ ابوجہل بن ہشام جو ظلم و شقاوت اور مکر و فریب میں شیطان سے بھی چار قدم آگے تھا خوش ہوا اور اس نے شیطان ملعون کے اس مشورے کی سب سے زیادہ تعریف کی۔ چنانچہ اتفاق رائے سے وہی فیصلہ کیا گیا جس کا مشورہ ابلیس نے دیا تھا۔

یہ مستند روایت ان متعد د دوسری ثقہ روایات پر مبنی ہے جن کے راوی قریش ہی کے وہ لوگ ہیں جنہوں نے مذکورہ بالا مجلس مشاورت میں شرکت کی تھی لیکن بعد میں فرداً فرداً آنحضرتﷺ کے نبی برحق ہونے پر ایمان لے آئے تھے۔

ابن اسحٰق ان روایات سے استناد کرتے ہوئے بیان کرتے ہیں کہ ادھر قریش میں اس مشورے پر اتفاق رائے ہوا ادھر حضرت جبریل علیہ السلام نے رسول اللہﷺ کو اس کی اطلاع دےکر عرض کیا کہ آپ اس شب کو اپنے بستر پر نہ سوئیں اور وہ چادر بھی نہ اوڑھیں جو آپ حسب معمول رات کو سوتے وقت اوڑھا کرتے تھے بلکہ اپنے بستر پر وہی چادر اوڑھا کر کسی اور کو سلا دیں۔
چنانچہ آپﷺ نے اپنی حضرمی سبز چادر اوڑھا کر حضرت علی رضی اللہ عنہ کو اپنے بستر پر سلا دیا اور آپﷺ دوسرے بستر پر ان کی چادر اوڑھ کر آرام فرمانے لگے۔ اس سے قبل آپ نے حضرت علی رضی اللہ عنہ کو اطمینان دلا دیا تھا کہ چونکہ ان سے قریش کی کوئی مخاصمت نہیں تھی، اس لیے وہ انہیں کچھ نہیں کہیں گے۔

جب قریش کے مختلف قبائل کے لوگ حسب مشورہ اس عزم قبیح کے ساتھ جس کا ذکر سطور بالا میں کیا جاچکا ہے۔ آنحضرتﷺ کے دروازے پر ایک پہر رات گزر جانے کے بعد جمع ہوکر آپﷺ کے پوری طرح سونے کا انتظار کرنے لگے تو آپﷺ اپنے بستر سے اٹھے ایک مٹھی خاک ہاتھ میں اٹھائی اور دروازے کے باہر جمع ہونے والوں میں سے ایک ایک کے سر پر تھوڑی تھوڑی چھڑک کر یہ فرماتے ہوئے آگے بڑھ گئے:

"میں تجھے جانتا ہوں تو انہی میں سے ایک ہے"۔

درحقیقت اللہ تعالیٰ نے اپنی قدرت سے ان لوگوں کی آنکھوں کے سامنے ایسے پردے حائل کر دیے تھے کہ وہ آپ کی جھلک تک نہ دیکھ سکے۔ چنانچہ جب وہ لوگ آپ کے مکان میں داخل ہوئے اور وہ چادر گھسیٹ کر جسے اوڑھ کر حضرت علی رضی اللہ عنہ آپ کے بستر پر سوئے تھے آپ کے قتل کرنے کے لیے انہوں نے برہنہ تلوار میں تولیں تو آپﷺ کے بستر پر حضرت علی رضی اللہ عنہ کو جو اس
وقت بستر پر اٹھ کر بیٹھ گئے تھے پاکر حیران رہ گئے۔ پھر ان میں سے کسی نے کسی دوسرے کے سر کی طرف دیکھ کر اس سے پوچھا:

"یہ تمہارے سر پر خاک کیسی ہے؟"۔

تو اس شخص نے اپنے سر پر ہاتھ پھیرا اور یہ دیکھ کر حیران رہ گیا کہ واقعی اس کے سر پر تو کافی خاک پڑی ہوئی ہے۔ اس کے بعد ان سب نے اپنے اپنے سروں پر ہاتھ پھیر کر دیکھا تو معلوم ہوا کہ صرف ایک ہی نہیں بلکہ ان سب کے سروں پر خاک پڑی ہوئی تھی۔ محسوس کرکے وہ حیران ہوکر اپنے سروں سے ناک جھاڑتے اور اس طرح آپﷺ کے صاف بچ کر نکل جانے پر افسوس کرنے لگے لیکن اس کے سوا اب وہ اور کر بھی کیا سکتے تھے؟ ویسے جب آپ ان کے درمیان سے گزرے تھے تو آپ کی زبان مبارک پر یہ آیات تھیں:

**<span class="quranic-text">(يٰسٓ وَالْقُرْآنِ الْحَكِيۡمِ اِنَّكَ لَمِنَ الْمُرْسَلِيۡنَ عَلٰى صِرَاطٍ مُّسْتَقِيۡم)</span>**

آپﷺ نے ان آیات کی ان کے آخر تک تلاوت فرمائی تھی جن میں اللہ تعالیٰ نے ارشاد فرمایا تھا:

**<span class="quranic-text">(وَجَعَلْنَا مِنْ بَیۡنَ اَيْدِيۡهِمْ سَدًّا فَاَغْشَيْنَاهُمْ لَا يُبْصِرُوۡنَ)</span>**

ابن اسحٰق فرماتے ہیں کہ اس روز اللہ تعالیٰ نے اپنے رسولﷺ کے دشمنوں کے خلاف وہی تدابیر اختیار فرمائی جس کا ارادہ انہوں نے اللہ تعالیٰ اور اس کے رسولﷺ کے خلاف کیا تھا جیسا کہ مندرجہ ذیل آیہ شریفہ سے:

**<span class="quranic-text">(وَاِذْ يَمُكُرُبِكَ الَّذِيۡنَ كَفَرُوۡا يُثْبِتُوۡكَ۔۔۔۔۔۔۔۔۔ الخ)</span>**

اور اللہ تعالیٰ نے یہ بھی ارشاد فرمایا تھا:

**<span class="quranic-text">(اَمۡ يَقُوۡلُوۡنَ شَاعِرٌ نَتَرَبَّصُ بِهٖ رَيْبَ الْمَنُوۡنَ۔۔۔۔۔۔۔۔۔۔الخ)</span>**

ابن اسحٰق فرماتے ہیں کہ یہی وہ وقت تھا جب اللہ تعالیٰ نے اپنے نبیﷺ کو ہجرت کی اجازت مرحمت فرمائی۔
