# باب ۳

## مشرکین کی رسول اللہﷺ سے بحث و تکرار، آپ کی حجت کاملہ کی استقامت، مشرکین کی طرف سے آپ کی حقانیت کا دل میں اعتراف لیکن اس کے باوجود آپﷺ سے عناد، حسد اور بغاوت اور آپ کی مسلسل مخالفت

اسحٰق بن راھویہ بیان کرتے ہیں کہ انہیں عبدالرزاق نے معمر، ایوب سختیانی، عکرمہ اور ابن عباس رضی اللہ عنہما کے یکے بعد دیگرے حوالوں سے بتایا کہ ایک روز ولید بن مغیرہ رسول اللہﷺ کی خدمت میں حاضر ہوا تو آپﷺ نے اس کے سامنے قرآن شریف کی کچھ آیات تلاوت فرمائیں جنہیں سن کر اس کے دل میں رقت پیدا ہوئی اور آپ کے بارے میں اس کا دل نرم ہوگیا۔ جب یہ خبر ابوجہل تک پہنچی تو وہ ان کے پاس آیا اور ان سے کہا:

"چچا! کیا آپ چاہتے ہیں کہ آپ کی قوم آپس میں مال جمع کرکے آپ کی خدمت میں پیش کرے؟"۔

ولید بن مغیرہ نے جواب دیا:

"نہ میں یہ چاہتا ہوں نہ مجھے اس کی ضرورت ہے"۔

اس پر ابوجہل بولا:

"میرا مطلب یہ ہے کہ آپ جو محمد (ﷺ) کے پاس گئے تھے تو شاید اسی لیے گئے ہوں کہ آپ اسے اپنی قوم سے مال جمع کرکے اسے دیں تاکہ وہ اپنے نئے دین کی تبلیغ سے باز آجائے"۔

یہ سن کر ولید بولے: میں وہاں اس لیے نہیں گیا تھا۔ ویسے میں جانتا ہوں کہ میری قوم کے پاس مال و دولت کی کثرت ہے۔ اس کے علاوہ وه رزمیہ شاعری اور فصاحت و بلاغت کے لحاظ سے بھی کسی دوسری قوم سے پیچھے نہیں ہے۔ لیکن محمد (ﷺ) تو نہ مال و دولت کی خواہش رکھتے ہیں نہ وہ شعر و شاعری یا فصاحت و بلاغت سے کسی کو مرعوب کرنے کی کوشش کرتے ہیں۔ البتہ انہوں نے جو کلام اللہ کا کلام کہہ کر مجھے سنایا اسے سن کر میرے دل پر بڑا اثر ہوا کیونکہ اس میں بڑی حلاوت ہے۔ ایسا کلام تو میں نے آج تک سنا ہی نہیں تھا حالانکہ نہ وہ کوئی قصیدہ تھا نہ رجزیہ اشعار اور نہ اس قسم کی کوئی دوسری چیز لیکن اس میں کچھ ایسی عجیب بات تھی جس کی کہیں اور مثال نہیں مل سکتی"۔

ولید سے یہ بات سن کر ابوجہل بولا:

"اچھا مجھے نور کرنے دو"۔

پھر کچھ سوچ کر بولا:

"چچا! یہ سب جادو کا کرشمہ ہے یہ کر آمیز کلام سنا کر دو (نعوذ بالله) دوسروں کو متاثر کرنے کی کوشش کرتے ہیں"۔

اس کے جواب میں ولید نے کہا:

"میں نے جادوگر بھی دیکھتے ہیں اور جادو کے کرشمے بھی لیکن ان میں یہ بات میں نے کبھی محسوس نہیں کی"۔

اس واقعے کے بعد ہی یہ قرآنی آیت رسول اللہﷺ پر وحی کے ذریعہ نازل ہوئی:

**(ذَرْنِيۡ وَ مَنْ خَلَقْتُ وَحِيۡدًا۔۔۔۔۔۔۔۔ وَ بَنِيْنَ شُهُوۡدًا)** تک

اس واقعے کو بیہقی نے بھی حاکم عبداللہ بن محمد صنعانی نیز اسحٰق کے حوالے سے جو اول الذکر دونوں حضرات کے ساتھ مکے میں رہے ہیں بیان کیا ہے بیہقی کے علاوہ اس روایت کو حماد بن زید نے بھی ایوب اور عکرمہ کے حوالے سے بطور روایت مرسل پیش کیا ہے۔ وہ کہتے ہیں کہ ولید بن مغیرہ کے سامنے آنحضرتﷺ نے جو آیت قرآنی تلاوت فرمائی تھی وہ یہ تھی:

**(إِنَّ اللهَ يَأْمُرُ۔۔۔۔۔۔ لَعَلَّكُمْ تَذَكَّرُوۡنَ)** تک

بیہقی حاکم، اصم، احمد بن عبدالجبار، یونس بن بکیر اور محمد بن اسحٰق کے حوالے سے بیان کرتے ہیں کہ آخرالذکر و محمد بن ابی محمد نے سعید بن جبیر یا عکرمہ اور ابن عباس رضی اللہ عنہما کے حوالے سے بتایا کہ ایک روز ولید بن مغیرہ کے پاس قریش کے کچھ لوگ جمع ہوکر آئے کیونکہ وہ بلحاظ عمران میں سب سے زیادہ سن رسیدہ تھا۔ پہلے تو ادھر ادھر کی باتیں ہوتی رہیں، پھر آنحضرتﷺ کا ذکر آیا تو ولید بن مغیرہ نے کہا کہ تمہارے پاس عرب کے تمام وفود آتے رہتے ہیں تم ان سے مشورہ کرو کہ اس نئے مذہب کے بارے میں جس کی تبلیغ محمد(ﷺ) کر رہے ہیں ان کی کیا رائے ہے۔ ولید بن مغیرہ کے اس مشورے کے جواب میں وہ لوگ یک زبان ہوکر بولے:

"آپ ہم سب کے بڑے ہیں، آپ جو کچھ فرمائیں گے ہم وہیں کریں گے، وفود کی آمد کے انتظار سے کیا حاصل ہوگا؟"۔

ولید نے کہا: آخر تم چاہتے کیا ہو؟"۔

وہ بولے: "ہم محمد(ﷺ) کو کاہن سمجھتے ہیں اور"۔

ولید نے ان کا قطع کلام کرکے کہا:

"وہ کاہن کیسے ہوسکتے ہیں؟ میں کاہنوں کو خوب جانتا ہوں۔ ان میں کاہنوں جیسی کوئی بات ہے نہ وہ کاہنوں کی طرح گفتگو کرتے ہیں"۔

ولید سے یہ سن کر وہ لوگ بولے: "تو چلئے ہم انہیں دیوانہ سمجھ لیتے ہیں"۔

ولید نے کہا: "وہ مجنوں یا دیوانہ کس طرح ہوسکتے ہیں جب کہ ان کے کسی قول و عمل سے دیوانہ پن بالکل ظاہر نہیں ہوتا؟"۔

اس پر وہ لوگ بولے: "تو پھر ہم ان کے دعوی نبوت کو اور جو کچھ وہ کہتے ہیں اسے شاعری اور انہیں شاعر سمجھ لیتے ہیں"۔

یہ سن کر ولید نےکہا:

"میں شاعروں اور شاعری دونوں سے بخوبی واقف ہوں۔ ان کی باتوں میں نہ کوئی رومانی بات ہے نہ رجزیہ، نہ ہجزیہ، نہ قریضہ نہ مقبوضہ ومبسوطہ۔ پھر ان کی باتوں کو شاعری یا واہمہ تخیل اور انہیں شاعر کیسے سمجھایا کہا جاسکتا ہے؟"۔

ولید کی یہ بات سن کر وہ بولے: "تو کیا ہم انہیں جادوگر کہیں؟"۔

ولید نے کہا:

"وہ جادوگر بھی کیسے ہوسکتے ہیں؟ میں جادوگروں کو بھی خوب جانتا ہوں۔ یہ جادوگروں کی طرح نہ کسی شخص اور اس کے دین میں تفرقہ اندازی کرتے ہیں نہ کسی شخص اور اس کے باپ، یا کسی آدمی اور اس کی بیوی یا بھائی بھائی کے درمیان دشمنی اور اختلاف پیدا کرنے کی کوشش کرتے ہیں"۔

اتنا کہہ کر ولید بن مغیرہ نے کہا:

"بھئی مجھے تو وہ صادق القول معلوم ہوتے ہیں، ان کی باتوں میں ایسی حلاوت ہے کہ اس کی مثال کہیں اور نہیں مل سکتی"۔

جب وہ لوگ ولید کو اپنا ہم خیال بنانے میں ناکام رہے تو پھر اِدھر اُدھر کی دوسری باتیں کرنے لگے۔ ولید کے اس طرز عمل کے بارے میں یہ قرآنی آیت شریفہ نازل ہوئی:

**(ذَرْنِيۡ وَ مَنْ خَلَقْتُ وَحِيْدًا وَجَعَلْتُ لَهُ مَالاً مَّمۡدُوۡدًا وَبَنِيۡنَ شُهُوۡدًا)**

ان لوگوں کے بارے میں جو قرآن کو جعلی کہتے تھے یہ آیت نازل ہوئی:

**(فَوَرَبِّكَ لَنَسۡئَالَنَّهُمْ أَجْمَعِيۡنَ عَمَّا كَانُوۡا يَعْمَلُوۡنَ)**

حافظ ابن کثیر کہتے ہیں: "میں نے مذکورہ بالا راویوں کی یہ روایات سن کر کہا:

"میرے نزدیک انہیں لوگوں کی جہالت و کوتاہی عقل کے بارے میں اللہ تعالی نے مسلمانوں کو خبر دیتے ہوئے ارشاد فرمایا تھا:

**(بَلۡ قَالُوۡا أَضْغَاتُ۔۔۔۔۔۔۔ أُرْسِلَ الْأَوَّلُوۡنَ)** تک

آخرکار وہ لوگ بھی رفتہ رفتہ مان گئے کہ آنحضرتﷺ کے بارے میں جو جو باتیں انہوں نے کہی تھیں سب باطل تھیں یعنی ان کی گمراہی ہی سے اظہار حق ہوا اس لیے اللہ تعالیٰ نے ارشاد فرمایا:

**(اُنظُرۡ كَيْفَ ضَرَبُوۡا لَكَ الأمْثَالَ فَضَلُّوۡا فَلَا يَسْتَطِيۡعُوۡنَ سَبِيۡلًا)** امام عبد بن حمید اپنی مسند میں فرماتے ہیں: "مجھ سے ابوبکر بن ابی شیبہ اور علی بن مسہر نے اجلح ابن عبداللہ الکندی، زیال بن جدیلہ الاسدی اور جابر بن عبداللہ کے حوالے سے بیان کیا کہ ایک روز قریش جمع ہوکر ایک دوسرے سے کہنے لگے: اس شخص کو دیکھو! جو کہانت، شعرگوئی اور جادوگری میں سب سے آگے ہے۔ اس نے ہماری قوم میں تفرقہ ڈال دیا ہے اور ہمارے سارے کام بگاڑ کر رکھ دیئے ہیں۔ وہ ہمارے دین اور ہمارے معبودوں کو برا کہتا ہے۔ اس کے علاوہ اس شخص کو بھی دیکھو جو ایسے شخص کی طرف کھنچا چلا جارہا ہے۔

ایک دوسرے سے یہ سن کر وہ بولے کہ:

ہم تو کسی ایسے شخص کو عتبہ بن ربیعہ کے سوا نہیں جانتے جو اس کی طرف مائل ہو یا اس سے ہم کلام ہوسکتا ہو“۔

یہ سن کر وہ بولے:

"وہ شخص اے ابوولید تم ہو"۔

اس کے بعد عقبہ بن ولید کو لے کر آنحضرتﷺ کے پاس گیا اور آپ سے کہا:

"اے محمد! (ﷺ) کیا آپ اپنے آپ کو اُم عبداللہ سے بہتر سمجھتے ہیں؟"۔

یہ سن کر جب آپ خاموش رہے تو اس نے آپ سے پوچھا:

"کیا آپ خود کو ام عبدالمطلب سے بہتر سمجھتے ہیں؟"۔

جب اس سوال پر بھی آپ خاموش رہے تو وہ بولا:

"میرے خیال میں آپ ایسے نہیں ہیں جو اپنے بزرگوں سے محبت نہ کرتے ہوں۔ پھر اگر آپ اپنے ان بزرگوں سے محبت کرتے ہیں اور اپنے آپ کو ان سے بہتر بھی نہیں سمجھتے تو پھر انہی معبودوں کو کیوں نہیں مانتے جنہیں آپ کے یہ بزرگ اپنے معبود سمجھتے ہیں؟ کیا آپ کو معلوم نہیں کہ آپ کے دعویٰ نبوت سے آپ کی قوم میں پھوٹ پڑ گئی ہے ہمارے کام بگڑ رہے ہیں ہمارا آبائی مذہب معیوب سمجھا جانے لگا ہے، غیرعرب کہنے لگے ہیں کہ عربوں میں ایک بہت بڑا کاہن اور جادوگر پیدا ہوگیا ہے"۔

اتنا کہہ کر وہ آپ کے جواب کا انتظار کرنے لگا پھر بولا:

"اگر تمہیں روپے پیسے اور مال و دولت کی خواہش ہو تو ہم تمہارے قدموں میں اس کے انبار لگا دیں گے اگر تم اقتدار چاہتے ہو تو ہم تمہیں اپنا حاکم تسلیم کرنے کے لیے بھی تیار ہیں۔ اگر تم عرب کی خوب صورت ترین دوشیزہ سے مناکحت کے خواہش مند ہو تو بھی ہم تمہارے لیے فراہم کردیں گے بلکہ ایسی دس لڑکیاں جمع کردیں گے، آخر کچھ کہو سہی کہ تم چاہتے کیا ہو؟"۔

رسول اللہﷺ نے اس کی اس طول طویل گفتگو کوسن کر ارشاد فرمایا: "کیا تم سب کچھ کہہ چکے؟"

اس نے جواب: جی ہاں! مجھے جو کچھ کہنا تھا میں کہہ چکا ہوں"۔

یہ سن کر آنحضرتﷺ نے یوں لب کشائی فرمائی:

**(بِسْمِ اللهِ الرَّحْمٰنِ الرَّحِيۡمِ. حٰمٓ، تَنزِيۡلٌ مِّنَ الرَّحْمٰنِ الرَّحِيۡمِ كِتَابٌ فُصِّلَتْ آيَاتُهٗ قُرْآنًا عَرَبِيًّا لِّقَوْمٍ يَّعْلَمُوۡنَ)**

اس کے بعد آپ نے اس آیت قرآنی کو یہاں ختم کیا:

**(فَإِنْ أَعْرَضُوۡا فَقُلْ اَنْذَرْتُكُمْ صَاعِقَةٌ مِثْلَ صَاعِقَةِ عَادٍ وَّ ثَمُوۡدَ)**

رسول اللہﷺ کی زبان سے یہ کلام ربانی سن کر عتبہ بولا: "آپ کو اور کچھ کہنا ہے؟"۔

آپﷺ نے فرمایا: "نہیں"۔

آپ کا یہ جواب سن کر عتبہ کفار قریش کے پاس واپس چلا گیا۔ انہوں نے پوچھا: "کہو کچھ کام بنا؟"۔

عتبہ نے کہا:

"نہیں، میں نے ان سے بہت سے سوالات کیے لیکن وہ خاموش رہے پھر میں نے انہیں مال و دولت وغیرہ ہر چیز کی پیشکش کی لیکن وہ ٹس سے مس نہ ہوئے آخر میں جو کچھ کہا میں اس میں سے سوائے اس کے کچھ اور نہ سمجھ سکا۔ کہ اگر ہم ان کے کہنے پر عمل نہ کریں گے تو ہم پر بھی قوم عاد و ثمود کی طرح بجلی کا عذاب نازل ہوگا"۔

اہل قریش نے عقبہ سے یہ سن کر کہا:

"کمبخت! کیا وہ عربی کے علاوہ کسی اور زبان میں بات کر رہے تھے جو تو ان کی باتیں نہ سمجھ سکا یا تو عربی زبان سے ناواقف ہے؟"

اس پر بھی عتبہ نے یہی کہا:

"ویسے تو عربی زبان ہی میں بات کر رہے تھے لیکن واقعہ یہی ہے کہ مجھے ان کی گفتگو میں سے صرف اتنی ہی بات سمجھ میں آئی کہ ہم پر قوم عاد و ثمود کی طرح کوئی عذاب نازل ہونے والا ہے۔

بیہقی وغیرہ نے بھی یہ روایت حاکم، اصم، عباس الدوری، یحییٰ بن معین، محمد بن فضیل اور اجلح کے حوالے سے لکھی ہے لیکن ہمارے نزدیک محل نظر ہے اس روایت میں بیہقی نے عقبہ کی زبانی ان الفاظ کا اضافہ بھی کیا ہے کہ اس نے آنحضرتﷺ کو ان تمام چیزوں کی پیشکش بھی کی تھی جن کا دوسرے کفار کی زبان سے سطور بالا میں ذکر آچکا ہے۔ عقبہ کی زبان سے وہ سب سن کر جس کا ذکر پہلے آچکا ہے عتبہ نے اسے آڑے ہاتھوں لیا اور کہا کہ وہ نہ جانے کیوں محمد(ﷺ) کی طرف جھک چلا ہے اور پھر اس سے بولا کہ اگر وہ چاہے تو قریش بہت کچھ مال و دولت پیش کرسکتے ہیں۔ ابوجہل بھی اس وقت وہاں آگیا تھا۔

اس نے کہا کہ:

"قریش عقبہ کو بےشمار مال و دولت دے سکتے ہیں جس سے وہ محمد (ﷺ) کی خاطر تواضح اور ان کے پیش کردہ کھانوں کا مزہ بھول جائے گا۔

ابوجہل کی زبان سے یہ باتیں سن کر عتبہ کو غصہ آگیا اور اس نے قسم کھا کر کہا کہ وہ اس کے بعد آپ کے پاس اب کبھی نہیں جائے گا لیکن اس نے ابوجہل کو یہ جواب دیا کہ خود اس کے پاس قریش کے اکثر لوگوں سے مال و دولت زیادہ ہے اس لیے اسے مال و دولت کی پروا نہیں ہے لیکن اس نے ابوجہل سے یہ بھی کہا کہ وہ آپ کی طرف مائل ہوا ہو یا نہ ہوا ہو تاہم اسے آپ کی باتوں سے اتنا ضرور معلوم ہوا کہ آپﷺ جادوگر ہیں نہ مجنون ہیں نہ شاعر اور یہ کہ جہاں تک آپ کی عاد و ثمود کی طرح کفار قریش پر عذاب کی پیشگوئی کا تعلق ہے تو سارے قریش جانتے ہیں کہ آپﷺ نے کبھی جھوٹ نہیں بولا۔ اس کے بعد عتبہ نے کہا کہ اسی لیے وہ آپ کی زبان سے قریش پر عذاب کا نام سن کر ڈر گیا ہے۔

بیہقی اس روایت کے بعد حاکم، اصم، احمد بن عبدالجبار، یونس اور محمدبن اسحٰق کے حوالے سے یہ بھی کہتے ہیں کہ ان سے ہی ہاشم کے غلام یزید بن ابی زیاد نے محمد بن کعب کی زبانی یہ کہا کہ عتبہ اپنی جگہ حد درجہ شریف، بردبار اور سنجیدہ و متین شخص تھا اور اس کے بعد یہ بیان کیا کہ اس نے آپ کے سامنے حد درجہ مال و دولت کے علاوہ قریش کی سرداری پیش کی لیکن آپﷺ نے اس کے جواب میں جو قرآنی آیات تلاوت فرمائیں ان سے وہ اس کے سوا کچھ نہ سمجھ سکا کہ انہیں قوم عاد و ثمود کی طرح بجلی کے عذاب سے تباہی کی پیش گوئی کی جارہی ہے اگر وہ اپنی ضد پر قائم رہ کر وہ شرک سے باز نہ آئے۔

اس کے بعد ابوجہل نے عقبہ سے کہا:

"اے عقبہ! معلوم ہوتا ہے کہ تم محمد (ﷺ) کے طرف دار ہوگئے ہو اور تمہیں ان کی باتیں اچھی معلوم ہونے لگی ہیں۔ ویسے اگر تمہیں بھی مال و دولت کی خواہش ہو تو ہم تمہارے لیے اتنی دولت جمع کردیں گے کہ تم محمد(ﷺ) کے طعام اور خاطر تواضع سے مستغنی ہو جاؤگے۔ ابوجہل کی زبان سے یہ سن کر عتبہ کو غصہ آگیا اور اس نے قسم کھا کر کہا کہ وہ پھر بھی آپﷺ سے گفتگو نہیں کرے گا لیکن اس نے یہ بھی کہا کہ ثروت میں قریش کے کسی دوسرے شخص سے کم نہیں ہے، البتہ آنحضرتﷺ کی باتوں سے اسے نہ ان کا شاعر ہونا معلوم ہوا نہ مجنون، اور نہ کاہن ۔ اس نے یہ بھی کہا کہ "سب قریش جانتے ہیں کہ آپ نے اس سے قبل دروغ گوئی سے بھی کام نہیں لیا اور ہمیشہ سچ بولا ہے"۔

بہرحال اس کے بعد ایک دفعہ ایسا ہوا کہ عتبہ قریش کی ایک جماعت میں بیٹھا تھا جب کہ آنحضرتﷺ مسجد میں تشریف فرما تھے۔ عتبہ نے کہا کہ اگر وہ لوگ چاہیں تو وہ ایک بار پھر آپ سے گفتگو کرنے پر آمادہ ہے۔ اس پر وہ لوگ بولے کہ اے ابوالولید اس سے بہتر اور کیا ہوگا کہ تم آخری بار ان سے بات کرکے دیکھ لو۔ یہ سن کر عتبہ آپ کی خدمت میں حاضر ہوا اور آپ کو قریش کی طرف سے دوبارہ ان تمام چیزوں کی پیش کش کی جو پہلے کر چکا تھا اور آپ کا جواب بھی قریش کو سنا دیا۔ اس کے بعد اس نے ان لوگوں سے یہ بھی کہا کہ حضرت حمزہ رضی اللہ عنہ مسلمان ہوچکے ہیں اور یہ کہ مسلمانوں کی تعداد میں روز بروز اضافہ ہوتا چلا جارہا ہے۔ تاہم ان لوگوں نے اسے پھر آپ کے پاس بھیجا اور اپنی پیشکشوں میں اضافہ کرتے رہے لیکن آپ نے ہر دفعہ عتبہ کو مندرجہ بالا آیت قرآنی سنانے پر اکتفا فرمایا۔

عتبہ نے آخرکار ان لوگوں سے کہا کہ آپﷺ اسے سچےمعلوم ہوتے ہیں اور جو کلام اس نے آپﷺ سے سنا ایسا اپنی زندگی بھر کبھی نہیں سنا تھا۔ اس کے بعد یہ بھی کہا کہ آپﷺ نہ تو شاعر ہیں نہ کاہن اور نہ (نعوذ باللہ) اختلال دماغ میں مبتلا ہیں۔ عتبہ نے ان سے یہ بھی کہا کہ آپﷺ اپنی ذات کے لیے کچھ نہیں چاہتے۔ اگر وہ کامیاب ہوتے ہیں تو ان کا ملک تمہارا ملک ہوگا اور ان کی ساری خوشحالیاں اور خوش نصیبی سارے عربوں کے حصے میں آئے گی۔

عقبہ کی اس نصیحت کو سن کر قریش بولے:

"عقبہ ہم قسمیہ کہتے ہیں کہ اس نے تم پر اپنی باتوں سے جادو کردیا ہے"۔ یہ سن کر عتبہ ان لوگوں کی صحبت سے اٹھ آیا۔

عتبہ کی ان صفات کے بارے میں حضرت ابوطالب نے کچھ مدحیہ اشعار بھی کہے ہیں۔

بیہقی کہتے ہیں کہ انہیں ابومحمد بن عبداللہ بن یوسف اصفہانی، ابوقتیبہ سلمہ بن فضل ادمی نے مکے میں بتایا اور انہوں نے ابوایوب احمد بن بشر طیاسی، داؤد بن عمر والضبی مثنٰی بن زرعہ سے سنا اور انہوں نے محمد بن اسحٰق، نافع اور ابن عمر رضی اللہ عنہما کے حوالے سے بیان کیا کہ جب آنحضرتﷺ نے عتبہ کے سامنے قرآنی آیت شریفہ **(حَمٓ تَنۡزِيۡلٌ مِّنَ الرَّحْمَنِ الرَّحِيۡمِ۔۔۔۔۔ الخ)** تلاوت فرمائی تو وہ اسے سن کر مشرکین قریش کے پاس گیا اور ان سے کہا کہ:

"میں اب تمہارا کوئی پیغام لے کر محمد (ﷺ) کے پاس نہیں جاؤں گا وہ مجھے بالکل سچے معلوم ہوتے ہیں اور ان کی باتوں سے ظاہر ہوتا ہے کہ ان میں ان کا کوئی ذاتی فائدہ نہیں ہے، میں نے ان سے جو کلام سنا وہ بہت ہی عجیب تھا اور ایسا کلام میں نے اس سے قبل کبھی نہیں سنا تھا۔ لہذا میرا ان پر ایمان لانا کچھ حیرت انگیز بات نہیں ہوگی"۔

بیہقی کہتے ہیں کہ یہ روایت اپنی اسناد و حقائق کے علاوہ دوسری اس بارے میں تمام روایات سے مطابقت کی وجہ سے نہایت قوی سمجھی گئی ہے۔

بیہقی ایک دوسری روایت میں حاکم، اصم، احمد بن عبدالجبار، یونس اور ابن اسحٰق کے حوالے سے بیان کرتے ہیں کہ آخرالذکر سے زہری نے بیان کیا کہ ابوجہل، ابوسفیان اور اخنس بن شریق ایک شب کو آنحضرتﷺ کی تلاوت کلام اللہ سننے کے لیے نکلے اس وقت آپ اپنے مکان میں نماز ادا فرما رہے تھے۔ لہذا یہ سب لوگ باہر بیٹھ کر آیات قرآنی سننے لگے اور طلوع سحر تک سنتے رہے۔ یہ واقعہ تین روز تک متواتر ہوا۔ اس کے بعد ایک دن اخنس بن شریق ابوسفیان کے گھر آئے اور ان سے پوچھا کہ اب تک ان سب نے جو کلام آپ سے سنا اس کے بارے میں اس کی کیا رائے ہے؟ اس نے جواب دیا کہ میں تو کچھ سمجھ نہیں سکا کہ اس کلام سے مراد کیا ہے؟ یہ سن کر اخنس بن شریق نے کہا کہ اسے تو وہ کلام بےمثل لگتا ہے۔ پھر یہ دونوں ابوجہل کے گھر گئے اور اس سے بھی وہی بات دریافت کی کہ اسے آپ کا کلام کیسا لگا؟ اس نے جواب دیا کہ :

"جو کچھ اس نے سنا اس بارے میں تو بنی عبدمناف اور دوسرے اہل قریش کے درمیان اختلاف ہے اگر بنی عبدمناف اس لیے اپنی امتیازی حیثیت کا دعویٰ کرتے ہیں کہ وہ حجاج کو کھانا کھلاتے ہیں تو ہم بھی ایسا کرتے ہیں، اگر وہ ان کا سامان اٹھاتے ہیں اور سواریوں پر بار کرتے ہیں تو ہم بھی ایسا ہی کرتے ہیں۔ اب وہ کہتے ہیں کہ ان میں ایک نبی پیدا ہوا ہے جو خدا کا رسول ہے۔ تو ہم یہ بات ماننے کے لیے ہرگز تیار نہیں ہیں۔ ہم یہ بات قبول بھی کس طرح کرسکتے ہیں؟ کیا اس سے قبل عرب میں کوئی نبی پیدا ہوا ہے ہم نہ اس کی بات سنیں گے نہ اس کی تصدیق کریں گے"۔

یہ سن کر اخنس بن شریق اور ابوسفیان ابوجہل کے گھر سے چلے آئے۔

اس روایت کے بعد بیہقی کہتے ہیں کہ انہیں ابوعبداللہ الحافظ اور ابوالعباس نے بتایا، نیز ان سے احمد اور یونس نے ہشام بن سعد زید بن اسلم اور مغیرہ بن شعبہ کے حوالے سے بیان کیا کہ جب آخرالذکر نے رسول اللہﷺ کو بعثت کے بعد پہلی بار دیکھا تو اس وقت آپ کے کے ایک راستے سے گزر رہے تھے میرے ساتھ اس وقت ابوجہل بن ہشام بھی تھا۔ آپ نے ابوجہل کو دیکھ کر فرمایا:

"اے ابوحکم! اللہ اور اس کے رسول کی طرف آجاؤ، میں تمہیں اللہ اور اس کے رسول کی طرف بلاتا ہوں''۔

یہ سن کر ابوجہل بولا:

"اے محمد! تم وہی تو ہو جو ہمارے معبودوں کو برا کہتا ہے۔ کیا تم چاہتے ہو کہ جو تم کہتے ہو وہ میں مان لوں۔ یہ تو مجھے معلوم ہے کہ تم ہم لوگوں سے کیا کہتے ہو لیکن جو تم کہتے ہو اسے ماننے اور اس کی تصدیق کرنے کے لیے ہر گز تیار نہیں ہوں"۔

اس کے بعد ابوجہل مذکورہ بالا راوی کے پاس آیا اور اس سے کہا:

"بنی قصی اپنی جن صفات کا دعوی کرتے ہیں انہیں تو میں جانتا ہوں لیکن وہ صفات ہم میں بھی ہیں لیکن اب ان کا یہ دعویٰ ہے کہ ان میں خدا کی طرف سے ایک نبی آگیا ہے تو میں یہ ماننے کے لیے ہرگز تیار نہیں ہوں نہ ان کے اس دعوے کی تصدیق کر سکتا ہوں"۔

بیہقی کہتے ہیں کہ ان سے ابوعبداللہ الحافظ نے ابوالعباس محمد بن یعقوب الاصم، محمد بن خالد، احمد بن خلف اور اسرائیل کے حوالے سے ابن اسحٰق کی یہ روایت بیان کی کہ ایک روز آنحضرتﷺ (مکے میں) اس طرف سے گزرے جہاں ابوجہل اور ابوسفیان بیٹھے ہوئے تھے۔ آپ کو دیکھ کر ابوجہل ابوسفیان سے بولا:

"اے عبدشمس کے قبیلے والے! کیا یہی تمہارا نبی ہے؟"۔

ابوجہل سے یہ سن کر ابوسفیان نے اس سے پوچھا:

"تمہیں ہم میں سے کسی کے نبی ہونے پر تعجب کیوں ہے؟ کیا تمہارے خیال میں نبی ان لوگوں میں سے ہوسکتا تھا جو ہم سے کمتر درجے کے ہیں؟"۔

ابوجہل نے جواب دیا:

"مجھے حیرت اس بات پر ہے کہ آیا ہمارے بزرگوں میں سے ایک لڑکا نہی ہوسکتا ہے؟"۔

ان دونوں کی یہ باتیں سن کر رسول اللہﷺ نے ان کے قریب آکر ابوسفیان سے فرمایا:

"ابوسفیان تم خدا اور اس کے رسول سے ڈرو یا نہ ڈرولیکن تمہاری غیرت وحمیت کو کیا ہوا؟"۔

پھر آپ نے ابوجہل سے مخاطب ہوکر فرمایا:

"اے ابوحکم! تمہیں مضحکہ خیزی سے زیادہ رونا پڑے گا"۔

آپﷺ نے یہ سن کر ابوجہل بولا:

"اے میرے بھائی کے بیٹے! تم لو اپنی نبوت سے بھی زیادہ بڑھ چڑھ کر باتیں کر رہے ہو"۔

بیہقی کے بقول یہ روایت مرسل ہے اور اسی وجہ سے کچھ عجیب معلوم ہوتا ہے۔ تاہم وہ کہتے ہیں کہ غالباً ابوجہل کی اس شیخی بگھارنے پر ہی اللہ تعالی نے اس کے بارے میں بی فرمایا

**(وَاِذَا رَاَوۡكَ إِنۡ يَّتَّخِذُوۡنَكَ ۔۔۔۔۔ الخ)**

امام احمدؒ فرماتے ہیں کہ ان سے ہشیم اور ابوبشر نے سعید بن جبیر اور ابن عباس رضی اللہ عنہما کے حوالے سے بیان کیا کہ یہ آیت:

**(وَلَا تَجْهَرۡ بِصَلَاتِكَ وَلَا تُخَافِتْ بِهَا)**

آنحضرتﷺ کے مکے میں دوران قیام نازل ہوئی تھی۔ انہی راویوں نے مزید بیان کیا کہ اس زمانے میں رسول اللہﷺ اپنے اصحاب کی اقتدا فرماتے ہوئے نماز میں آیات قرآنی بلند آواز سے تلاوت فرمایا کرتے تھے جنہیں سن کر مشرکین آپ کو قرآن نازان کرنے والے کو اور قرآن کو نہ صرف برا کہا کرتے تھے بلکہ سب وشتم پر اتر آتے تھے، اس لیے اللہ تعالیٰ نے آپ کو زیادہ بلند آواز سے نماز میں قرآت قرآن سے منع فرمایا تھا لیکن جیسا کہ آیت سے ظاہر ہے زیادہ آہستہ تلاوت سے بھی منع فرمایا کہ آپﷺ کے مقتدی ان آیات کے سننے سے قاصر نہ رہیں۔

یہ حدیث صحیحین میں ابی بشر جعفر بن ابی حیہ کے حوالے سے روایت کی گئی ہے۔

محمد بن اسحٰق کہتے ہیں کہ ان سے داؤد بن الخصین نے عکرمہ اور ابن عباس رضی اللہ عنہما کے حوالے سے بیان کیا کہ جب رسول اللہﷺ بلند آواز سے نماز میں آیات قرآنی کی قرآت فرماتے ہیں تو لوگ جو آپﷺ کے مخالف تھے ان آیات پر آوازے کسنا شروع کردیتے تھے۔ اس لیے اللہ تعالیٰ نے آپ کو زیادہ بلند آواز سے (نماز میں) قرأت قرآن سے روکا لیکن ساتھ ہی یہ بھی ارشاد فرمایا کہ آپ اس قدر آہستہ بھی قرأت نہ فرمائیں کہ آپ کے مقتدی ان آیات کے سنے اور ان سے حصول ثواب و ہدایت سے قاصر رہ ہیں اور کوئی فائدہ حاصل نہ کرسکیں۔
