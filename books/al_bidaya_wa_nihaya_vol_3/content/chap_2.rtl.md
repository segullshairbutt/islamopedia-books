# باب ۲

## ابلاغِ رسالت کے لیے حکم خداوندی

جاہلوں، دشمنوں اور جھوٹوں پر اتمام حجت کے ساتھ ساتھ خداوند تعالیٰ نے آنحضرتﷺ اور تمام عام و خاص مسلمانوں کو یہ حکم دیا کہ اس کے بعد آپﷺ اور آپﷺ کے اصحاب ایسے لوگوں کی طرف سے پہنچنے والی اذیتوں اور تکلیفوں کو برداشت کریں اور صبر کریں۔ اللہ تعالیٰ نے ارشاد فرمایا:

**<span class="quranic-text">(وَاَنْذِرۡ عَشِيۡرَتَكَ الْاَقْرَبِيۡن۔۔۔۔۔۔۔۔۔ اِنَّهٗ هُوَ السَّمِيۡعُ الْعَلِيۡمِ)</span>** تک

 یعنی جس نے آپﷺ پر تبلیغ دین فرض کی اور احکام قرآنی کو اس کے بندوں تک پہنچانا واجب ٹھہرایا تاکہ وہ آپﷺ کے ذریعہ اپنی عاقبت سے آگاہ ہو جائیں وہ اس بارے میں آپﷺ سے سوال کرے گا اور یہ بھی فرمایا:

 **<span class="quranic-text">(فَوَ رَبِّكَ لِنَسْئَلَنَّهُمْ اَجْمَعِيۡنَ عَمَّا كَانُوۡا يَعْمَلُوۡنَ)</span>** 

اس سلسلے میں اور بھی بہت سی آیات قرآنی اور احادیث نبوی(ﷺ) موجود ہیں جنہیں ہم نے اپنی کتاب تفسیر میں شرح و بسط سے بیان کیا ہے جہاں سورہ شعراء میں اللہ تعالیٰ کے حکم:

 **<span class="quranic-text">(وَاَنذِرْ عَشِيۡرَتَكَ الْاَقْرَبِيۡن)</span>** 

کی تفسیر پیش کی گئی ہے اور وہیں جملہ متعلقہ احادیث بھی بیان کر دی گئی ہیں۔

 امام احمدؒ فرماتے ہیں کہ ان سے عبداللہ بن نمیر نے اعمش، عمرو بن مرہ اور سعید بن جبیر کے حوالے سے ابن عباس رضی اللہ عنھما کی سی روایت بیان کی کہ جب اللہ تعالیٰ کی طرف سے آیہ شریفہ **<span class="quranic-text">وَاَنْذِرْ عَشِيۡرَتَكَ الْاَقْرَبِيۡن</span>** نازل ہوئی تو رسول اللہﷺ کوہِ صفا پر تشریف لے گئے اور لوگوں کو بآواز بلند بلایا تو جو لوگ وہاں جمع ہوئے آپﷺ نے ان سے فرمایا:

"اے بنی عبدالمطلب! اے بنی فہر اور اے بنی کعب اگر میں تم سے کہوں کہ اس پہاڑ کے عقب میں دشمن جمع ہو گئے ہیں اور تم پر حملہ کرنے والے ہیں تو بتاؤ کہ کیا تم میری اس اطلاع کو درست سمجھوگے؟"۔

آپﷺ کے اس سوال کے جواب میں ان سب نے اثبات میں جواب دیا تو اس کے بعد آپﷺ نے ارشاد فرمایا: 

"تو پھر سمجھ لو کہ (تمہارے کفر کی وجہ سے) میرے پاس تمہارے لیے سخت عذاب کی اطلاع ہے"۔

 یہ سن کر ابولہب بولا:

 "(نعوذ باللہ) تو ہمیشہ برباد رہے، کیا تو نے بس یہی سنانے کے لیے یہاں بلایا تھا ؟"۔ 

ابن عباس رضی اللہ عنھما کے بقول ابولہب کے انہی نازیبا کلمات کے بعد قرآنی سورت:

 **<span class="quranic-text">(تَبَّتۡ يَدَا اَبِیۡ لَهَبِِ وَّ تَبۡ ...... الخ)</span>**

 ان نازل ہوئی تھی۔ اس سلسلے میں اعمش کی روایت کا استخراج اسی آیہ شریفہ سے ہے۔ اس کے علاوہ امام احمدؒ فرماتے ہیں کہ ان سے معاویہ بن عمرو، زائدہ اور عبدالملک بن عمیر نے موسیٰ بن طلحہ اور ابی ہریرہ (رضی اللہ عنہ) کے حوالے سے بیان کیا کہ آخر الذکر کی بیان کردہ روایت یہ ہے کہ جب آیت: 

**<span class="quranic-text">(وَاَنْذِرۡ عَشِيۡرَتَكَ الْاَقْرَبِیۡنَ)</span>** 

 نازل ہوئی تو رسول اللہﷺ نے قریش عوام و خواص سب لوگوں کو بلا کر ارشاد فرمایا: 

"اے قریش کے لوگو! اپنے آپ کو آگ سے بچاؤ، اے بنی کعب! اپنے آپ کو آگ سے بچاؤ، اے بنی ہاشم! اپنے آپ کو آگ سے بچاؤ اے بنی عبدالمطلب! اپنے آپ کو آگ سے بچاؤ، اے فاطمہؓ بنت محمدﷺ اپنے آپ کو آگ سے بچا۔ کیونکہ خدا کی قسم میں تمہارے لیے حکم خداوندی کے خلاف سوائے اس کے کچھ نہیں کرسکتا کہ اللہ تعالیٰ سے تمہارے لیے رحم اور بلاؤں سے محفوظ رکھنے کی دعا کروں"۔

اس روایت کو مسلم نے عبدالملک بن عمیر کے حوالے سے بیان کیا ہے۔ صحیحین میں یہ روایت زہری کی زبانی سعید بن مسیب، ابی سلمہ اور ابی ہریرہ رضی اللہ عنہ کے حوالے سے پیش کی گئی ہے اور ابی ہریرہ رضی اللہ عنہ کے حوالے سے بطریق معلوم مسند امام احمدؒ وغیرہ میں بھی آئی ہے۔ اس کے علاوہ امام احمدؒ نے یہ بھی بیان کیا ہے کہ ان سے وکیع بن ہشام نے اپنے والد اور حضرت عائشہ رضی اللہ عنھا کے حوالے سے بیان کیا کہ جب آیت: **<span class="quranic-text">(وَاَنْذِرۡ عَشِيۡرَتَكَ الْاَقْرَبِيۡن)</span>** اتری تو رسول اللہﷺ نے کھڑے ہو کر فرمایا: 

"اے فاطمہؓ بنت محمد! اے صفیہؓ بنت عبدالمطلب! اور اے بنی عبدالمطلب! میں خدا کے سامنے تمہاری طرف داری نہیں کر سکتا۔ البتہ جو میرے پاس ہے تم اس کا مجھ سے سوال کر سکتے ہو"۔

یہ روایت مسلم نے بھی بیان کی ہے۔ حافظ ابوبکر بیہقی اپنی کتاب "دلائل'' میں فرماتے ہیں کہ ان سے محمد بن عبدالحافظ، ابوالعباس محمد بن یعقوب، احمد بن عبدالجبار اور یونس بن بکیر نے محمد بن اسحٰق کے حوالے سے عبداللہ بن حارث بن نوفل کا ابن عباس اور حضرت علی رضی اللہ عنہم سے سنا ہوا یہ واقعہ بیان کیا کہ جب یہ آیت یعنی: **<span class="quranic-text">(وَاَنْذِرۡ عَشِيۡرَتَكَ الْاَقْرَبِيۡنَ)</span>** نازل ہوئی تو رسول اللہﷺ کے بقول آپﷺ نے یہ سمجھا کہ آپ کی قوم میں جو برائیاں ہیں ان سے آپ کو خوف دلایا گیا اور آپ کے نزدیک آپ کی قوم میں جو جو برائیاں ہیں ان سے بچنے کی ہدایت کی گئی ہے۔ پھر آپﷺ نے فرمایا:

"اس آیت کی وضاحت اس وقت ہوئی جب حضرت جبریل علیہ السلام کے نے آ کر مجھ سے کہا: "اے محمد! (ﷺ) اگر آپﷺ خدا کے اس حکم پر عمل نہیں کریں گے تو اللہ تعالیٰ آپ کو بھی آگ کا عذاب دے گا"۔

اس کے بعد حضرت علی رضی اللہ عنہ فرماتے ہیں کہ:

آنحضرتﷺ نے مجھ سے فرمایا: "اے علیؓ! اللہ تعالیٰ نے مجھے حکم دیا ہے کہ میں اپنے قریبی عزیزوں کو اس کے خوف سے ڈر کر قبول اسلام کی ہدایت کروں۔ چنانچہ تم یوں کرو کہ ایک بڑے برتن ایک صاع (عربی وزن تقریباً برابر ایک سیر) کھانا لاؤ اور ایک برتن میں دودھ لاؤ تاکہ ہم انہیں اسلام کی دعوت دینے سے قبل کچھ کھلا پلا بھی سکیں اس کے بعد تم بنی عبدالمطلب کو میری طرف سے بلا کر جمع کرلو''۔ 

حضرت علی رضی اللہ عنہ فرماتے ہیں کہ: 

"آپﷺ کے اس ارشاد کی میں نے تعمیل کی تو جو لوگ جمع ہوئے ان کی تعداد چالیس یا ان سے ایک کم یا ایک زیادہ تھی جن میں ابوطالب، حضرت حمزہؓ، حضرت عباسؓ کے علاوہ خبیث ابولہب بھی شامل تھا۔ اس کے بعد آپﷺ نے مجھ سے وہ برتن لیا جس میں کھانا تھا اور اسے لے کر حاضرین میں تقسیم کر دیا۔ میں نے دیکھا کہ اسی کھانے سے سب نے پیٹ بھر کر کھایا''۔ 

پھر آپﷺ نے فرمایا: 

"اے علی! اب انہیں دودھ بھی دو"۔

چنانچہ میں نے ان سب کو دودھ دیا اور ان سب نے سیر ہو کر دودھ بھی پیا۔ بخدا میں نے اتنے تھوڑے سے کھانے سے اتنے لوگوں کو سیر ہو کر کھاتے پیتے کبھی نہیں دیکھا تھا۔ جب یہ لوگ سیر ہو کر کھا پی چکے تو ابولہب بولا: 

"لوگو! تم نے دیکھا کہ اس شخص نے تم پر کیسا جادو کیا اور جادو کا تماشہ تمہیں دکھایا ہے"۔

اس کی مراد ایک معمولی برتن سے چالیس آدمیوں کا سیر ہوکر کھا لینا اور اسی ایک چھوٹے سے برتن سے اتنے ہی لوگوں کا سیر ہو کر دودھ پینا تھی۔ حضرت علی رضی اللہ عنہ فرماتے ہیں کہ اس سے اگلے روز رسول اللہﷺ نے مجھے وہی حکم دیا جو اس سے پہلے روز دے چکے تھے یعنی اسی طرح آپ نے مجھ سے ایک برتن میں دودھ منگوا کر میرے ہی ذریعہ بنی عبدالمطلب کو جمع کیا اور پہلے روز کی طرح انہیں ایک ہی برتن سے آپ نے کھانا اور دودھ تقسیم کیا جسے انہوں نے سیر ہو کر کھایا پیا۔ میں پھر کہتا ہوں کہ اس سے پہلے میں نے اپنی آنکھ سے ایسی کوئی دعوت نہیں دیکھی تھی جس میں ایسے معمولی ایک ایک برتن سے اتنی بڑی تعداد میں لوگوں نے سیر ہو کر کھایا پیا ہو لیکن ابولہب نے اس روز بھی وہی کچھ کہا تھا اور پہلے دن کی طرح لوگ پھر اٹھ کر چلے گئے اسی طرح آنحضرتﷺ نے اگلے روز اس سے اگلے روز مجھے حکم دے کر یہی عمل دہرایا اور ابولہب آپﷺ کے اس معجزے کو جادو بنا کر لوگوں کو بہکاتا اور انہیں آپ کا ارشاد سننے لوگوں کو منتشر ہونے کے لیے کہتا رہا تا آنکہ آپﷺ نے آخری دن لوگوں سے فرمایا: 

"اے بنی عبدالمطلب! میں نہیں جانتا کہ قوم عرب کا کوئی جوان اپنی قوم میں اس چیز سے بہتر کوئی چیز لایا ہو جو میں تمہارے لیے لایا ہوں۔ کیونکہ میں دنیا اور آخرت دونوں کے واسطے احکام لے کر آیا ہوں"۔

اسی طرح یہ روایت بیہقی نے یونس بن بکیر کے ذریعہ ابن اسحٰق اور ایک بزرگ جن کے نام میں مجھے ابہام معلوم ہوتا ہے اور عبداللہ بن حارث کے حوالے سے بیان کی ہے نیز یہی روایت ابوجعفر بن جریر نے محمد بن حمید رازی، سلمہ بن فضل الابرش محمد بن اسحٰق، عبدالغفار، ابومریم بن قاسم، منہال بن عمرو، عبداللہ بن حارث، ابن عباس رضی اللہ عنھما، اور حضرت علی رضی اللہ عنہ کے حوالے سے بیان کی ہے اور آنحضرتﷺ کے ارشاد:

<mark>انی جئتكم بامرالدنيا و الآخرة</mark>. 

میں لفظ "خیر" کا اضافہ کیا ہے اور یہ الفاظ بھی بڑھائے ہیں:

"مجھے اللہ تعالیٰ نے حکم دیا ہے کہ میں تمہیں اس کی طرف بلاؤں۔ اب بتاؤ کہ اس سلسلے میں میرا بھائی بن کر کون میری مدد کرے گا؟"۔ وغیرہ وغیرہ

اس روایت میں یہ بھی ہے کہ آپ کی زبان مبارک سے یہ الفاظ سن کر کسی نے نہ آپ کی طرف سے چار روز تک کھانے پینے کا کچھ خیال کیا نہ عزیزداری اور آپﷺ سے قربت کا کچھ خیال بلکہ سب کے سب بڑی بے اعتنائی سے منہ پھیر کر چل دیئے۔ اس پر خود حضرت علی رضی اللہ عنہ نے کہا:

"میں آپ کی مدد اور حمایت کے لیے تیار ہوں"۔ 

یہ سن کر رسول اللہﷺ نے ان کی یعنی حضرت علی رضی اللہ عنہ کی کلائی پکڑ کر فرمایا: 

"یہ میرا بھائی اور میرا وزیر ہے، اب تم اس کی بات سنو اور اس کی اطاعت کرو"۔ 

آپ کی زبان سے یہ الفاظ سن کر سب لوگ ہنسنے لگے اور ابوطالب سے بولے: 

"کیا اب ہمیں (تمہارے بھتیجے کے علاوہ) تمہارے بیٹے کی بات سنی اور اس کی اطاعت کرنا پڑے گی ؟"۔

اس روایت پر ابن قاسم ابومریم نے خاص طور پر زور دیا ہے لیکن اس پر علی بن مدینیؒ وغیرہ نے کذاب غالی شیعہ ہونے کی تہمت لگا کر اس روایت میں حضرت علی رضی اللہ عنہ کے بارے میں جو ذکر ہے اسے اس کی من گھڑت بتایا ہے اور کچھ دوسرے راویوں نے بھی اسے "حدیث ضعیف" ٹھہرایا ہے۔ تاہم ابن ابی حاتم نے اپنی تفسیر میں اپنے والد حسین بن عیسیٰ بن میسرہ حارثی، عبداللہ بن قدوس، اعمش، منهال بن عمرو اور عبداللہ بن حارث کے حوالے سے لکھا ہے کہ حضرت علی رضی اللہ عنہ کا بیان یہ ہے کہ جب مذکورہ بالا آیت نازل ہوئی تو آنحضرتﷺ نے انہیں بنی ہاشم کو جمع کرنے کے لیے کہا اور مجھ سے ایک برتن میں کھانا اور ایک برتن میں دودھ لانے کے لیے فرمایا جب میں نے بنی ہاشم کو بلا کر وہاں جمع کر لیا تو آپﷺ نے پہلے انہیں اسی ایک برتن سے کھلایا اور اسی ایک برتن سے دودھ پلایا جن کی تعداد چالیس یا ان سے ایک کم یا ایک زیادہ ہوگی جو ماجرا میں نے اس سے قبل کبھی نہیں دیکھا تھا اور جب وہ سیر ہو کر کھا پی چکے تو آپﷺ نے ان سے اللہ تعالیٰ کی وحدانیت اور اس کی طرف سے خود کو رسول فرما کر ان سے کہا کہ تم سب ہی یوں تو میرے قریبی عزیز ہو لیکن تم میں سے کون شخص میرا بھائی بن کر اشاعت اسلام میں میری مدد کرے گا؟ یہ سن کر سب لوگ خاموش رہے۔ عباسؓ غالباً اس لیے چپ رہے کہ شاید آپﷺ ان سے کسی مالی امداد کے طالب تھے۔ میں بھی حضرت عباس رضی اللہ عنہ کے سن و سال اور اپنی نو عمری کے خیال سے خاموش رہا لیکن جب آپﷺ نے وہی سوال پھر دہرایا اور سب کے علاوہ حضرت عباس رضی اللہ عنہ بھی خاموش رہے تو میں نے عرض کیا:

"یا رسول اللہ! میں"۔ 

آپﷺ نے حیرت سے میری طرف دیکھ کر فرمایا: "تم ؟"۔

حضرت علی رضی اللہ عنہ فرماتے ہیں کہ:

 "میری عمر تو اس وقت کم تھی لیکن میں جسمانی لحاظ سے کافی تنومند تھا۔ میری بات سن کر آپﷺ نے اظہار مسرت فرمایا"۔ 

حضرت علی رضی اللہ عنہ کی زبانی اس روایت میں سب باتیں وہی ہیں جن کا ذکر پہلی روایت کے حوالے سے سطور بالا میں کیا جا چکا ہے، ماسوا اس کے کہ اس میں عباسؓ والی بات کا ذکر نہیں ہے۔ امام احمدؒ نے اپنی مسند میں عباد بن عبداللہ اسدی اور ربیعہ بن ناجذ کی بیان کردہ روایت حضرت علی رضی اللہ عنہ کی زبانی اس طرح پیش کی ہے جیسے وہ اس کے عینی شاہد ہوں۔ واللہ اعلم

امام احمد کی اس روایت سے ایسا محسوس ہوتا ہے کہ رسول اللہﷺ نے اپنے قریبی عزیزوں سے شاید اس لیے کہا تھا کہ اگر خدانخواستہ ابلاغ رسالت کی بنا پر آپ کو کوئی قتل کر دے تو اشاعتِ اسلام کی ذمہ داری آپ کی وفات کے بعد کون لے گا اور مشرکین عرب کو راہِ راست پر لانے کے علاوہ خود بنی ہاشم کی اصلاح کا بیڑا کون اٹھا سکتا ہے؟ بہرحال آپ کی حفاظت کا ذمہ خود اللہ تعالیٰ نے لیا جیسا کہ اس آیت سے ظاہر ہے جس میں اللہ تعالیٰ نے ارشاد فرمایا:

 **(يَا اَيُّهَا الرَّسُوۡلُ بَلِّغۡ مَا اُنْزِلَ۔۔۔۔۔۔۔۔ مِنَ النَّاسِ)** تک

 اس حکم سے اللہ تعالیٰ کا بدیہی منشا یہ تھا کہ آپ رات دن، صبح و شام، محفلوں میں یا لوگوں کے چھوٹے مجمعوں میں خواہ ان میں اپنے ہوں یا غیر، حج کے موقعوں پر بھی طاقت ور یا کمزور اور ضعیف لوگوں کا لحاظ کیے بغیر آپﷺ اپنی رسالت کی ذمہ داریوں کو پوری طرح انجام دیں اور یہ کہ اس سلسلے میں خود اللہ تعالیٰ آپ کی حفاظت کرے گا۔ یہی وجہ تھی کہ آپﷺ نے بغیر کسی خوف و خطر کے اللہ تعالیٰ کے اس حکم پر پورا پورا عمل فرمایا حالانکہ مشرکین مکہ میں دوسروں کے علاوہ خود آپ کا چچا ابولہب سب سے زیادہ آپ کا درپئے آزار بلکہ دشمن جاں ہو گیا تھا۔ ابولہب کا پورا نام عبدالعزیٰ بن عبدالمطلب تھا، اس کی بیوی اُم جمیل ارویٰ بنت حرب بن امیہ تھی جو ابوسفیان کی بہن تھی۔ ابولہب کو آپ کی مخالفت کرنے اور آپ کو ظلم و ستم کا نشانہ بنانے سے باز رکھنے میں سب سے آگے آپ کے ایک دوسرے چچا ابوطالب تھے جو ویسے بھی طبعاً نیک اور رحمدل تھے۔ اس کے علاوہ خود اللہ تعالیٰ نے بھی ان کے دل میں اتباع شریعت اور دین کی قبولیت سے قطع نظر آپ کی محبت اور حمایت کا جذبہ پیدا کر دیا تھا ان کے اندر اپنی قوم کے دین پر جمے رہنے کے باوجود آپ کی امداد اور حمایت کا جذبہ اللہ تعالیٰ ہی کا عطا کردہ تھا۔ یہی وجہ تھی کہ مشرکین یہ دیکھتے ہوئے بھی کہ وہ آنحضرتﷺ کی امداد و حمایت پر ہمہ وقت آمادہ رہتے تھے ان کے خلاف کوئی عملی قدم اٹھانے اور ان کے احترام کو پس پشت ڈال کر ان کو برا بھلا کہنے تک کی جرات نہیں کرتے تھے اس بناء پر یہ کہا جاتا ہے کہ آپ کے دو چچاؤں ابوطالب اور ابولہب میں سے ہر چند کہ ان میں سے ایک نے دین اسلام قبول نہیں کیا تھا اول الذکر کو ممکن ہے اللہ تعالیٰ عذاب جہنم سے محفوظ رکھے لیکن دوسرے یعنی ابولہب کو یقیناً دوزخ کے سب سے نچلے طبقے میں جگہ ملے گی جو قولِ باری تعالیٰ:

 **<span class="quranic-text">(سَيَصْلٰى نَارًا ذَاتَ لَهَبِِ وَّ امْرَأَتُهٗ حَمَّالَةَ الْحَطَبۡ)</span>** 

سے صاف ظاہر ہے اور اس ذکر تمام اسلامی مجالس اور مواعظ خطبات میں آج تک ہوتا رہتا ہے۔

امام احمدؒ فرماتے ہیں کہ ان سے ابراہیم بن ابی عباس اور عبدالرحمٰن بن ابی زناد نے اپنے باپ کے حوالے سے زمانہ جاہلیت کے ایک شخص کا جسے بنی دیل کے لوگ ربیعہ بن عباد کہتے تھے اور وہ بعد میں مسلمان ہو گیا تھا یہ قول بیان کیا کہ اس نے زمانہ جاہلیت میں ایک روز ذی مجاز کے بازار میں رسول اللہﷺ کو لوگوں سے یہ کہتے ہوئے سنا کہ:

 "اے لوگو! تم لا الہ الا اللہ کہو تو فلاح پاؤ گے"۔ 

جب کہ اسی بازار میں ایک دوسرا شخص جو بہنگا تھا اور اس کے رخساروں پڑے ہوئے تھے یہ کہہ رہا تھا: 

"لوگو! اس کی باتوں میں نہ آنا۔ یہ دیوانہ ہے اور (نعوذ باللہ) جو چاہتا ہے بکتا رہتا ہے"۔

یہ دوسرا شخص وہی ابولہب تھا جس نے اس سے قبل جب رسول اللہﷺ نے حضرت علی رضی اللہ عنہ کو بنو ہاشم کو جمع کرنے اور انہیں صرف ایک ہی پیالے سے کھلانے اور صرف ایک معمولی سے پیالے سے دودھ پلانے کا حکم دیا اور حضرت علی رضی اللہ عنہ کے بقول انہوں نے اس سے قبل کبھی اس قدر تھوڑی مقدار میں کھانے اور دودھ سے اتنی کثیر تعداد کے لوگوں کو سیر ہو کر کھاتے پیتے نہیں دیکھا تھا اور جیسا حضرت علی رضی اللہ عنہ کے بیان سے ظاہر ہوتا ہے یہ واقعہ یکے بعد دیگرے چار روز تک پیش آیا لیکن جب آپﷺ بنی ہاشم سے کچھ کہنے لگے تو ہر بار لوگوں سے یہی کہا تھا:

 "لوگو! تم اس کھانے اور دودھ کی اس ذرا سی مقدار سے سیر ہوکر کھانے پینے سے اندازہ لگا لو کہ یہ شخص کتنا بڑا جادوگر ہے"۔

اسی وجہ سے اس سے قبل کہ رسول اللہﷺ بنی ہاشم سے کچھ فرماتے وہ ہر بار آپ کی زبان مبارک سے کچھ سنے بغیر منتشر ہو جاتے تھے۔ یہی روایت بیہقی نے عبدالرحمٰن بن ابی زناد کے حوالے سے اس طرح پیش کی ہے۔ بیہقی یہ بھی کہتے ہیں کہ ان سے ابوطاہر فقیہ، ابوبکر محمد بن حسن قطان، ابوالفہر، محمد بن عبداللہ انصاری اور محمد بن عمر نے محمد بن منکدراور ربیعہ دیلی کے حوالے سے بیان کیا کہ آخر الذکر نے رسول اللہﷺ کو بازار ذی مجاز میں دیکھا اور یہ دیکھا کہ لوگ آپ کے پیچھے قدم قدم چلے جا رہے تھے اور آپﷺ انہیں اللہ کی طرف بلا رہے تھے۔ اس نے آپﷺ کے پیچھے پیچھے اس حلیے کے ایک شخص کو چلتے دیکھا جس کا ذکر سطور بالا میں آ چکا ہے۔ وہ کہتا جا رہا تھا:

 "لوگو! یہ شخص کہیں تمہیں اپنے آباؤ اجداد کے دین سے پھیر نہ دے تم اس کی بات مت سنو"۔

 راوی کہتا ہے: 

"میں نے لوگوں سے پوچھا: "یہ کون شخص ہے؟"۔ 

تو وہ بولے: "یہ ابولہب ہے"۔

بیہقی نے اس روایت کو شعبہ کے ذریعے اشعث بن سلیم کے حوالے سے یوں بھی بیان کیا ہے کہ بنی کنانہ کے ایک شخص نے بازار ذی المجاز میں رسول اللہﷺ کو یہ فرماتے سنا:

 "لوگو! کہولا الہ الا اللہ، تم فلاح پاؤ گے"۔ 

اس شخص نے یہ بھی دیکھا کہ آپ کے پیچھے ایک اور شخص چلا جا رہا تھا۔ اور آپﷺ پر مٹی پھینکتا ہوا یہ کہتا جاتا تھا:

 "لوگو! یہ شخص کہیں تمہیں اپنے آباؤ اجداد کے دین سے پھر نہ دے کہ تم لات و عزیٰ کی عبادت کرنا چھوڑ دو"۔

اور دوسری روایت میں اس شخص کا نام اگر یہ ابوجہل بتایا گیا ہے لیکن جیسا کہ پہلی روایت سے ثابت ہوتا ہے یہ شخص (ان پر خدا کی لعنت ہو) ابولہب ہی تھا۔ اس کی جملہ باتوں اور حرکات قبیحہ کا ذکر ہم آگے چل کر ان شاءاللہ اس کی وفات کے ذکر کے ساتھ کریں گے جو غزوہ بدر کے بعد ہوئی۔ (مؤلف)

ابولہب کی ان حرکات کے برعکس ابوطالب میں فطری طور پر آنحضرتﷺ کے لیے انتہائی شفقت تھی جو آپﷺ کے معاملات میں ان کے اموال و اقوال سے صاف ظاہر ہو جاتی ہے اور ان کے اس اعتماد و استقلال سے بھی جو انہوں نے آپﷺ کے اور آپ کے ساتھیوں کی حمایت و امداد میں ظاہر کیا۔ یونس بن بکیر، طلحہ بن یحیٰی اور عبداللہ بن موسیٰ بن طلحہ کے حوالے سے کہتے ہیں کہ آخر الذکر کو عقیل بن ابی طالب رضی اللہ عنہ نے بتایا کہ: 

ایک دن قریش کے کچھ لوگ ان کے والد ابوطالب کے پاس آئے اور ان سے کہا کہ آپ کا بھتیجا ہمارے بتوں اور ہماری عبادت گاہوں کو برا بھلا کہتا ہے اور انہیں تباہ و برباد کرنے کی فکر میں ہے حالانکہ وہ ہمیں میں سے ہے۔ پھر وہ ہمارا بد خواہ کیوں ہے؟"۔

ان سے یہ سن کر ابوطالب نے عقیل رضی اللہ عنہ سے کہا کہ وہ ان لوگوں کو آپﷺ کے پاس لے جائیں اور جو بات یہ لوگ کہتے ہیں وہ انہیں بتا دیں۔ عقیلؓ کہتے ہیں کہ وہ ان لوگوں کو ساتھ لے کر ایک تنس یا خنس یعنی ایک چھوٹے سے مکان میں گئے۔ اس مکان سے رسول اللہﷺ باہر تشریف لائے تو اس وقت باہر سخت دھوپ پڑ رہی تھی اور بڑی گرمی تھی۔ آپ کو دیکھ کر ان لوگوں نے کہا:

"کیا یہی تمہارے چچا کا بیٹا ہے جو ہمارے بتوں اور ہمارے عبادت خانوں کو برا بھلا کہتا ہے؟"۔

 یہ کہہ کر وہ آپﷺ کی طرف جھپٹے، لیکن آپﷺ نے آسمان کی طرف نگاہ اٹھا کر باواز بلند فرمایا: 

"لوگو! کیا تم اس سورج کو دیکھ رہے ہو؟"۔ 

وہ لوگ بولے: "ہاں"۔ 

ان سے آپﷺ نے فرمایا: 

"کیا تم چاہتے ہو کہ میں اس سے کہوں کہ وہ اپنے شعلوں سے تمہیں جلا کر خاک کر دے۔ لیکن میں ایسا نہیں چاہتا حالانکہ میرے لیے یہ بالکل ممکن ہے"۔ 

جب ان لوگوں نے عقیل رضی اللہ عنہ کے والد یعنی ابوطالب سے یہ بات کہی تو وہ بولے: 

"میرا بھتیجا قطعاً جھوٹ نہیں کہتا"۔

یہ سن کر وہ لوگ واپس چلے گئے۔ بخاری نے اپنی مرتب کردہ تاریخ میں محمد بن علا اور یونس بن بکیر کے حوالے سے یہ روایت بھی پیش کی ہے۔ بیہقی نے بھی حاکم، عصم اور احمد بن عبدالجبار کے حوالے سے بالکل انہی الفاظ میں یہ روایت بیان کی ہے۔

بیہقی کی یونس کے ذریعہ ابن اسحٰق کے حوالے سے یہ روایت بھی ہے کہ آخر الذکر کہتے ہیں؟ ان سے یعقوب بن عتبہ بن مغیرہ بن اخنس نے بیان کیا کہ جب مشرکین قریش ابی طالب کے پاس آنحضرتﷺ کے خلاف مذکورہ بالا شکایت لے کر آئے تو انہوں نے آپﷺ سے کہا کہ قریش آپﷺ کے خلاف یہ شکایت لے کر آئے تھے تو تم جو کچھ بھی تمہارا مذہب ہو اسے علی (رضی اللہ عنہ) اور اپنے آپ تک محدود رکھو اور دوسرے لوگوں کو شکایت کا موقع نہ دو بلکہ مجھ پر اتنا بوجہ مت ڈالو جسے میں اٹھا نہ سکوں یہ سن کر آپﷺ نے تھوڑی دیر کچھ غور کیا پھر یہ سوچ کر کہ اب آپ کو اپنے چچا کے پاس قیام کرنا بھی ناممکن ہوگا لیکن جو بھی ہو آپﷺ نے ان سے کہا: 

"اگر یہ لوگ میرے ایک ہاتھ پر سورج اور دوسرے ہاتھ پر چاند لا کر رکھ دیں تب بھی میں اظہار حق سے باز نہیں رہ سکتا"۔ 

یہ کہہ کر آپﷺ آب دیدہ ہوگئے، یہ دیکھ کر جناب ابوطالب نے آپﷺ سے کہا: 

"جو کچھ میں نے کہا اس کا یہ مطلب نہیں کہ میں تم سے کنارہ کش ہونا چاہتا ہوں یا تمہاری حمایت سے ہاتھ اٹھانا چاہتا ہوں۔ اگر تمہیں یقین ہے کہ جو تم کہتے ہو سچ ہے تو پھر جو تم پسند کرتے رہو، میں آئندہ تمہیں کبھی اپنی بات ماننے پر مجبور نہیں کروں گا"۔ 

اس سلسلے میں جناب کے کچھ اشعار بھی آج تک مشہور چلے آتے ہیں اور بیہقی نے بھی ان اشعار کا ذکر کیا ہے جن سے جناب ابوطالب کا آپﷺ کے ساتھ شفقت و محبت اور ہمیشہ آپ کی حمایت پر آمادگی کا اظہار ہوتا ہے۔ اس کے علاوہ یونس بن بکیر کہتے ہیں کہ ان سے محمد بن اسحٰق اور چالیس سال سے کچھ زیادہ عرصہ ہوا مصر کے ایک بوڑھے شخص نے عکرمہ اور ابن عباس رضی اللہ عنھما کے حوالے سے ایک طویل قصہ بیان کیا تھا جس میں مشرکین مکہ اور آنحضرتﷺ کے مابین اختلافی واقعات کا ذکر تھا اور یہ بھی کہ جب آپﷺ نے اپنی رسالت کا اعلان فرمایا تو ابوجہل بن ہشام نے قریش مکہ کو جمع کر کے ان سے کہا تھا: 

"تم دیکھ رہے ہو کہ محمد (ﷺ) ہمارے دین ہی کو نہیں بلکہ ہمارے بزرگوں کو برا بھلا کہتا اور ہمارے دیوتاؤں کو گالیاں دیتا ہے۔ چنانچہ آج میں نے یہ پختہ ارادہ کیا ہے کہ کل صبح ہوتے ہی ایک بڑا پتھر لے کر اس کی تاک میں بیٹھ جاؤں گا اور وہ جیسے ہی حرم میں نماز پڑھتے ہوئے سجدے میں جائے گا میں اس کا سر اس بڑے پتھر سے پاش پاش کر دوں گا تاکہ بنوعبدمناف پہلے کی طرح اپنے دیوتاؤں کی پرستش سکون و اطمینان سے کرتے رہیں"۔

 چنانچہ اگلی صبح جب رسول اللہﷺ نماز کے لیے حسب معمول خانہ کعبہ میں تشریف لے گئے اور نماز پڑھنے لگے تو اس وقت قیام آپﷺ حجراسود اور حجر یمانی کے درمیان کھڑے تھے اور آپ کا رخ شام کی طرف تھا جب کہ خانہ کعبہ درمیان میں تھا اور جب آپﷺ سجدے میں گئے تو ابوجہل جو ایک طرف چھپا ہوا تاک میں بیٹھا تھا پتھر لے کر آپ کی طرف بڑھا۔ اس وقت کچھ دوسرے مشرکین قریش بھی ایک گوشے میں چھپے ہوئے یہ ماجرا دیکھ رہے تھے لیکن جب ابوجہل نے پتھر آپﷺ کے سر مبارک پر مارنا چاہا تو وہ پتھر اس کے ہاتھوں میں ایسا چپکا کہ وہ اسے بعد ہزار کوشش پھینکنے پر قادر نہ ہوسکا بلکہ خوف سے کانپتا ہوا الٹے پاؤں بھاگا تو دوسرے لوگوں نے آگے بڑھ کر اس سے پوچھا: "کیا ہوا ہے؟"۔ ان کے اس سوال پر اس نے پتھر کا اپنے ہاتھ سے چپک جانے کا ماجرا بیان کرتے ہوئے یہ بھی بتایا کہ ایک لحیم شحیم اونٹ اس کی طرف لپکا تھا اور اگر وہ بھاگ نہ آتا تو وہ خوف ناک اونٹ اپنے کھلے ہوئے منہ میں اس کا سر لے کر اسے ضرور چبا ڈالتا۔ اس نے ان سے یہ بھی کہا کہ اس ہیئت کا اونٹ اس نے اس سے قبل کبھی نہیں دیکھا تھا۔

ابن اسحٰق کہتے ہیں کہ راوی نے ان سے بیان کیا کہ رسول اللہﷺ کے بقول ابوجہل نے جسے اونٹ سمجھا تھا وہ جبریل علیہ السلام تھے اور آپ نے یہ بھی فرمایا کہ اگر ابوجہل آپ کے سر پر پتھر مارتا تو ملائکہ اسے روک لیتے، تاہم اسے اس حرکت سے جبریل علیہ السلام ہی نے باز رکھا تھا۔

بیہقی کہتے ہیں کہ انہیں ابوعبداللہ الحافظ، ابونضر، عثمان داری، عبداللہ بن صالح اور لیث بن سعد، نے اسحاق بن عبداللہ بن ابی فروہ، آبان بن صالح، علی بن عبداللہ اور ان کے والد نیز عباس بن عبدالمطلب رضی اللہ عنہ کے حوالے سے بتایا کہ آخر الذکر کے بقول جب رسول اللہﷺ اس نماز کے لیے خانہ کعبہ تشریف لے گئے تھے اور ابوجہل (اس پر خدا کی لعنت ہو) آپﷺ کے پیچھے پیچھے چلا تھا تو وہ بھی کسی نہ کسی طرح آپﷺ کے ساتھ ہو لیے تھے اور جب ابوجہل آپ کی تاک میں بیٹھا تھا تو انہوں نے آپ کو اس کے ارادے سے آگاہ کر دیا تھا لیکن ان کے دل میں یہ خیال بھی تھا کہ اس روز کچھ نہ کچھ ہو کر رہے گا۔ اسی لیے وہ آپ کو ابوجہل کے ارادے سے آگاہ کرنے کے باوجود آپﷺ کے پیچھے چھپ کر کھڑا ہوگیا تھا تاکہ حتی الامکان آپ کو ابوجہل کی حرکت سے محفوظ رکھنے کی کوشش کر سکیں۔ عباس بن عبدالمطلب رضی اللہ عنہ کہتے ہیں کہ:

 رسول اللہﷺ نے نماز کی نیت باندھ کر آیت قرآنی **<span class="quranic-text">(اِقۡرَاۡ بِاسۡمِ رَبِّكَ الَّذِىْ خَلَقَ خَلَقَ الْاِنْسَانَ مِنْ عَلَقِِ)</span>** کے بعد **<span class="quranic-text">(كَلَّا اِنَّ الْاِنْسَانَ لَيَطْغىٰ اَنْ رَّاهُ اسْتَغْنٰى)</span>** کے قرآنی الفاظ تلاوت فرمائے اور میں نے کچھ لوگوں کو ابوجہل سے یہ کہتے سنا: "اے ابوحکم، دیکھ لو یہی محمدﷺ ہیں"۔ اور اس نے یہ جواب دیا: "کیا تمہیں معلوم نہیں اور دیکھ نہیں رہے ہو کہ میں کیا کرنے والا ہوں۔ تو مجھے یقین ہو گیا تھا کہ ان قرآنی الفاظ میں لفظ "انسان" سے مراد واقعتہً اس وقت صرف ابوجہل ہی تھا"۔

عباس بن عبدالمطلب رضی اللہ عنہ کے بقول ان آیات کی تلاوت کے بعد آنحضرتﷺ (رکوع و قیام کے بعد) سجدے میں چلے گئے۔

امام احمدؒ فرماتے ہیں کہ ان سے عبدالرزاق اور معمر نے عبدالکریم اور عکرمہ کے حوالے سے ابن عباس رضی اللہ عنھما کی یہ روایت بیان کی کہ جب ابوجہل پتھر لے کر آنحضرتﷺ کی طرف بڑھا تھا اور آپﷺ اس وقت خانہ کعبہ کے قریب نماز پڑھ رہے تھے تو خود آپﷺ کے بقول آپ کو پہلے سے اس کی اطلاع ہوگئی تھی اور یہ کہ بفرض محال ابوجہل پھر پھینکنے میں کامیاب بھی ہو جاتا تو ملائکہ اسے (پتھر کو) راستے ہی میں یقینا روک لیتے۔

بخاریؒ نے بھی یہ روایت یحییٰ اور عبدالرزاق کے حوالے سے بیان کی ہے داؤد بن ابی ہند عکرمہ اور ابن عباس رضی اللہ عنھما کے حوالے سے بیان کرتے ہیں کہ جب اس روز آنحضرتﷺ خانہ کعبہ میں نماز ادا فرما رہے تھے تو ابوجہل نے آپ کے قریب آ کر کہا تھا: 

"اے محمدﷺ! میں تمہیں نماز ہرگز پڑھنے نہیں دوں گا۔ کیونکہ تم نماز میں جس احد (اللہ) کا ذکر کرتے ہو وہ کہیں نہیں ہے اور دوسرے بھی مجھے سے یہی کہتے ہیں اب تم مجھ سے بچ کر کہاں جاؤگے؟ تم اپنے اللہ سے کہو کہ وہ تمہیں مجھ سے بچا لے"۔

 تاہم آپ کو اس کے ارادے کی پہلے ہی سے خبر تھی اور جبریل علیہ السلام کے آپ کو خداوند تعالیٰ کا یہ ارشاد کہ: 

**<span class="quranic-text">(فَلَيَدْعُ نَادِيَه سَنَدْعُ الزَّبَانِيَة)</span>** 

سنا گئے تھے۔ چنانچہ اگر آپﷺ اللہ سے بطور دعا یہی الفاظ کہتے تو یقیناً ابوجہل پر عذاب الہٰی نازل ہو جاتا۔

امام احمدؒ، ترمذیؒ اور نسائی نے بھی داؤد (ابوداؤد) کی طرح یہ روایت پیش کی ہے۔ امام احمدؒ فرماتے ہیں۔ کہ ان سے اسماعیل بن یزید ابوزید اور فرات نے عبدالکریم، عکرمہ اور ابن عباس رضی اللہ عنھما کے حوالے سے ابوجہل کا یہ قول بھی بیان کیا ہے: 

"اگر میں محمد کو خانہ کعبہ میں نماز پڑھتے دیکھ لیتا تو یقیناً ان کی گردن اڑا دیتا"۔

 روایت کے مطابق ابوجہل نے یہ بھی کہا تھا: 

"چاہے مجھ پر کوئی عذاب آتا یا جو کچھ بھی ہوتا"۔

ابوجعفر بن جریر کہتے ہیں کہ ان سے ابن حمید، یحییٰ بن واضح اور یونس بن ابی اسحاق نے ولید بن عیذار اور ابن عباس رضی اللہ عنھما کے حوالے سے بیان کیا کہ ابن عباس رضی اللہ عنھما کا بیان یہ ہے کہ ابوجہل نے کہا تھا:

 "اگر میں نے محمد(ﷺ) کو یہاں پھر نماز پڑھتے دیکھا تو میں اسے قتل کر دوں گا"۔ 

اس کے بعد اللہ تعالیٰ نے آپﷺ پر وحی نازل فرمائی:

 **<span class="quranic-text">(اِقۡرَأۡ بِاسۡمِ رَبِّكَ الَّذِىْ خَلَقَ)</span>** 

حتیٰ کہ یہ آیت:

 **<span class="quranic-text">(نَسْفَعًا بِالنَّاصِيَةٍ نَاصِيَةٍ كَاذِبَةٍ خَاطِئَةٍ فَلْيَدْعُ نَادِيَةٍ سَنَدْعُ الزَّبَانِيَة)</span>** 

پھر جب رسول اللہﷺ نے خانہ کعبہ میں تشریف لا کر نماز ادا فرمائی تو ابوجہل سے پوچھا گیا:

 اب تمہیں انہیں قتل کرنے سے کون سی چیز مانع ہے؟“۔ تو "اس نے جواب دیا: 

"میرے اور اس کے درمیان بہت سے کتبوں کی سیاہی مائل ہوگئی"۔

ابن عباس رضی اللہ عنھما کہتے ہیں کہ اگر ابوجہل بالفرض کوئی ایسی حرکت کرتا بھی تو خدا کی قسم ملائکہ آسمان سے نازل ہو کر اسے پکڑ لیتے اور پھر یہ تماشا وہاں موجود سب لوگ دیکھتے۔ ابن جریر کہتے ہیں کہ ان سے ابن عبدالاعلیٰ اور معتمر نے اپنے باپ یعنی آخر الذکر کے باپ نعیم بن ابی ہند، ابی حازم اور ابی ہریرہ رضی اللہ عنہ کے حوالے سے بیان کیا کہ ابوہریرہ رضی اللہ عنہ کے بقول جب ابوجہل سے پوچھا گیا کہ آیا اس نے رسول اللہﷺ کو نماز پڑھتے دیکھا حالانکہ آپ کو سب دوسرے لوگ دیکھ رہے تھے تو وہ بولا:

"لات وعزیٰ کی قسم میں نے اسے نماز پڑھتے تو دیکھا لیکن اس طرح کہ اس کا سر نیچے اور پاؤں اوپر تھے اگر اس کا سر اوپر ہوتا تو میں ضرور اس کی گردن اڑا دیتا۔ اس کے علاوہ میں نے یہ بھی دیکھا کہ اس کے اور میرے درمیان آگ کی ایک خندق حائل ہے"۔ 

حالانکہ رسول اللہﷺ نے خانہ کعبہ میں آکر حسبِ معمول نماز پڑھی تھی۔ ویسے جب ابوجہل سے پوچھا گیا تھا تو اس نے نہ صرف آپﷺ کے اور اپنے درمیان آگ سے بھری خندق کا ذکر کیا بلکہ یہ بھی کہا تھا کہ اس نے آپﷺ کے گرد اور عقب میں بہت سے (مہیب) پرندے بھی دیکھے تھے۔ اس بیان کے بعد ابوہریرہ رضی اللہ عنہ کہتے ہیں کہ رسول اللہﷺ نے (ایک دفعہ) ارشاد فرمایا: 

"اگر وہ (ابوجہل) میرے قریب آتا تو ملائکہ اس کے جسم کا ہر عضو الگ الگ کر کے اس کے چیتھڑے اڑا دیتے"۔

آنحضرتﷺ نے آیت (جو مجھے معلوم نہیں کہ ابوہریرہ رضی اللہ عنہ کی بیان کردہ روایت میں کہیں ہے یا نہیں۔ مؤلف)

 **<span class="quranic-text">(كَلَّا اِنَّ الْاِنْسَانَ لَيَطْغَى اَن رَّاهُ اسْتَغْنٰی۔۔۔۔۔۔۔۔ الخ)</span>** 

کے نزول کا بھی ذکر فرمایا تھا جس کا سطور بالا میں ذکر کر دیا گیا ہے۔ اس روایت کو احمد، مسلم، نسائی، ابن حاتم اور بیہقی نے معتمر بن سلیمان بن طرخان تمیمی کی بیان کردہ روایت کی حیثیت سے پیش کیا ہے امام احمدؒ کہتے ہیں کہ ان سے وہب بن جریر اور شعبہ نے ابی اسحٰق، عمرو بن میمون اور عبداللہ کے حوالے سے بیان کیا کہ آخر الذکر نے رسول اللہﷺ کو ایک دفعہ کے سوا کبھی قریش کو بد دعا دیتے نہیں دیکھا اور وہ دن وہ تھا جب آپﷺ نماز پڑھ رہے تھے تو مشرکین قریش کے کچھ لوگ آپﷺ کے پیچھے پیچھے جلوس کی شکل میں جا پہنچے۔ ان میں سے کسی کے پاس اوجھڑی سے بھری ہوئی ایک نوکری تھی۔ ان لوگوں نے آپس میں ایک دوسرے سے دریافت کیا: 

"یہ ٹوکری اس کی پیٹھ پر کون الٹے گا؟"۔ 

یہ سن کر عقبہ بن ابی معیط بولا: "میں"۔ 

یہ کہہ کر اس نے اوجھڑی سے بھری ہوئی وہ ٹوکری لی اور رسول اللہﷺ کی پیٹھ پر اس وقت الٹی جب آپ سجدے میں تھے۔ آپﷺ نے سجدے سے سر نہیں اٹھایا حتیٰ کہ آپ کی صاحبزادی حضرت فاطمہ (رضی اللہ عنھا) تشریف لائیں اور وہ اوجھڑی آپ کی پشت مبارک سے اٹھا کر الگ پھینکی۔ اس کے بعد آپﷺ نے سجدے سے سر اٹھا کر فرمایا: 

"اے اللہ! اس قبیح حرکت کا بدلہ ان قریشیوں سے تو ہی لے گا، اے اللہ! اس کا بدلہ عقبہ بن ربیعہ سے تو ہی لے گا، اے اللہ! اس کا بدلہ شیبہ بن ربیعہ سے تو ہی لے گا، اے اللہ! اس کا بدلہ ابوجہل بن ہشام سے تو ہی لے گا، اے اللہ! اس کا بدلہ عقبہ بن ابی معیط سے تو ہی لے گا، اے اللہ! ابی بن خلف (یا امیہ بن خلف) سے اس کا بدلہ تو ہی لے گا"۔

بخاریؒ نے اپنی صحیح کتاب احادیث میں کئی جگہ لکھا ہے۔ مسلم نے بھی اس روایت کو ابن اسحٰق کے حوالے سے پیش کیا ہے لیکن اس روایت میں ابی خلف کی جگہ امیہ بن خلف ہی صحیح ہے جو جنگ بدر میں قتل ہوا۔ اس کا بھائی ابی خلف جنگ احد میں قتل ہوا جس کا ذکر ہم عنقریب آگے چل کر کریں گے۔ (مؤلف)

اس کے بعد ابوالفدا حافظ ابن کثیر لکھتے ہیں۔ سلا (اوجھڑی) دراصل وہ نال ہوتی ہے جو بچے کی ولادت کے بعد کسی اونٹنی یا عورت کے پیٹ سے خارج ہوتی ہے) بعض صحیح روایات سے معلوم ہوا کہ اس قبیح حرکت کے بعد وہ لوگ ہنستے ہنستے ایسے لوٹ پوٹ ہوئے کہ ایک دوسرے کے اوپر گرنے لگے۔ جب حضرت فاطمہ رضی اللہ عنھا نے آپﷺ کی پیٹھ سے وہ غلاظت اٹھا لی تو پھر وہ ان لوگوں کو جو وہاں جمع ہو کر آپﷺ پر ہنس رہے تھے برا بھلا کہنے لگیں اور ان کے والد محترم حضرت رسول اللہﷺ نے سجدے سے سر اٹھا کر دعا کے لیے ہاتھ اٹھائے اور ان لوگوں کے لیے جن کا اوپر ذکر کیا گیا بد دعا کی تو لوگ خوف سے اپنی ہنسی بھول گئے۔ آپﷺ نے ان لوگوں میں سے سات کو نام بنام بد دعا دی تھی لیکن ان میں سے چھے کا ذکر اکثر روایات میں آیا ہے جو عتبہ اور شیبہ (ربیعہ کے بیٹے) ولید بن عقبہ ابوجہل بن ہشام، عقبہ بن ابی معیط اور امیہ بن خلف ہیں۔ ابن اسحٰق کہتے ہیں کہ وہ ساتویں شخص کا نام بھول گئے ہیں۔ وہ شخص عمارہ بن ولید تھا جس کا نام صحیح بخاریؒ میں آگیا ہے۔ (مؤلف)

## اِراشی کا قصہ [1]

یونس بن بکیر محمد بن اسحٰق کے حوالے سے کہتے ہیں کہ آخر الذکر کو عبدالملک بن ابی سفیان ثقفی نے بتایا کہ اراضی کا ایک شخص اونٹ لے کر مکہ آیا تو اسے ابوجہل بن ہشام مل گیا اور اس نے اراشی کے اس شخص سے اس کا اونٹ چھین لیا تھا وجہ یہ تھی کہ اس نے ابوجہل سے رسول اللہﷺ کے بارے میں پوچھا تھا اور اس سے یہ بھی کہا تھا کہ وہ آپﷺ سے ملنا چاہتا ہے کیونکہ اراشی کے کچھ بزرگوں کی زبانی اس نے سنا تھا کہ مکے میں ایک شخص کہتا ہے کہ وہ اللہ کی طرف سے نبی کے طور پر بھیجا گیا ہے اور جیسا کہ ان بزرگوں نے اپنے بزرگوں سے سنا تھا وہ سچا ہو گیا۔ اس کے بعد وہ شخص مسجد کے قریب آیا اور قریش کے جو لوگ وہاں تھے ان سے کہا کہ ابوجہل نے اس کا اونٹ زبردستی چھین لیا ہے پھر اس نے اپنے اور ابوجہل کے درمیان جو گفتگو ہوئی تھی انہیں سنا کر ان سے پوچھا کہ ابوجہل میں اور آنحضرتﷺ کے مابین ایسی کیا دشمنی ہے جو ان کا نام سنتے ہی وہ اس حرکت پر اتر آیا یعنی اس سے اس کا اونٹ چھین لیا اور اسے برا بھلا بھی کہا۔ اس کے بعد اس نے لوگوں سے کہا کہ وہ ایک غریب مسافر ہے، وہ لوگ ابوجہل سے اس کا اونٹ واپس دلائیں۔ اسی وقت رسول اللہﷺ تشریف لے آئے تو ان لوگوں نے جو وہاں موجود تھے اس سے کہا کہ محمد(ﷺ) تم جنہیں دیکھنے اور ان سے ملنے کے لیے یہاں آئے ہو یہی ہیں اور سارے مکے میں اگر ابوجہل سے کوئی شخص تمہارا اونٹ اور سامان واپس دلا سکتا ہے تو وہ شخص صرف یہی ہے کیونکہ یہ ہمیشہ تے امین اور دیانت دار مشہور ہیں اور قریش ان کی تضحیک [^2] اور ان کی مخالفت کے باوجود ان کی بات اب تک مان لیتے ہیں۔ یہ سن کر وہ شخص آپﷺ سے فریاد کرنے لگا تو آپ اسے لے کر ابوجہل کے مکان پر پہنچے اور کچھ دوسرے لوگ بھی آپ کے پیچھے پیچھے وہاں گئے۔ رسول اللہﷺ نے ابوجہل کا دروازہ کھٹکھٹایا اور جب وہ باہر آیا تو آپﷺ نے اس سے اس اراضی کا اونٹ اور اس کا سامان واپس دینے کے لیے کہا۔ پہلے تو ابوجہل نے کچھ تامل کیا لیکن پھر اس شخص کا سامان اور اونٹ واپس کر دیا۔ اس شخص نے آپﷺ کا شکریہ ادا کیا تو لوگ اس سے بولے کہ اس نے آپﷺ کو کیسا پایا۔ اس پر اس شخص نے کہا کہ:

 "واقعی جیسا میں نے سنا تھا انہیں ایسا ہی پایا۔ اس شخص نے یہ بھی بتایا کہ اس نے آپﷺ کے سر پر ایک خاص قسم کی روشنی دیکھی تھی اور یہ کہ آپﷺ یقیناً اللہ کے پیغمبر ہیں"۔

جب لوگوں نے ابوجہل کے غرور و تکبر اور اس کی لن ترانیوں کے پیش نظر اس سے دریافت کیا کہ: 

"اس نے آپﷺ کے کہنے سے اس شخص کا اونٹ اور سامان کیوں واپس کر دیا؟"۔

---

[^1] اراش ایک جگہ کا نام ہے جس کا قصہ یاقوت نے بیان کیا ہے۔ (مؤلف)

[^2] حلبی نسخے میں یہاں ''یہزدن" لیکن مصری نسخے میں "یہرون" لکھا ہے۔ (مؤلف) میں نے یہاں "یہزون" ہی کو صحیح سمجھ کر اس کا ترجمہ "تضحیک" کیا ہے۔ (مترجم)

---

تو ابوجہل نے جواب دیا کہ: 

"میں کیا کرتا محمد (ﷺ) کی پشت پر ایک خوف ناک اونٹ اس طرح منہ کھوئے کھڑا تھا کہ اگر میں نے انکار کیا تو وہ آکرمیں مجھے فوراً ہڑپ کر لے گا"۔

بخاری کہتے ہیں کہ ان سے عیاش بن ولید، ولید بن مسلم اور اوزاعی نے یحییٰ بن ابی کثیر اور محمد بن ابراہیم تمیمی کے حوالے سے بیان کیا کہ آخر الذکر کو عروہ بن ابی زبیر نے ابی العاص کی زبانی بتایا کہ ابوالعاص نے میرے دریافت کرنے پر کہ رسول اللہﷺ کے ساتھ قریش نے حد سے زیادہ برائی کس موقع پر کی، کہا کہ:

ایک بار آپﷺ خانہ کعبہ میں حجر اسود کے قریب نماز پڑھ رہے تھے تو میں نے دیکھا کہ عقبہ بن ابی معیط ایک کپڑے کو بل دے کر آپ کی طرف بڑھا اور وہ کپڑا آپ کی گردن میں ڈال کر اسے آپ کی گردن کے گرد کسنے لگا لیکن اسی وقت ابوبکر رضی اللہ عنہ آگے بڑھے اور عقبہ کو پیچھے دھکیل دیا اور بولے "کیا تم اس شخص کو قتل کرنا چاہتے ہو جو کہتا ہے کہ اللہ اس کا رب ہے اور تمہارے رب کی نشانیاں نہیں بتاتا ہے"۔ (آیہ قرآنی)

ابوالعاص کی زبانی یہ واقعہ بیان کرنے کے بعد ابن اسحٰق کہتے ہیں کہ انہیں یہ واقعہ یحییٰ بن عروہ نے اپنے والد کے حوالے سے بتایا تھا اور یہ بھی کہا تھا کہ عبداللہ بن عمرو کو بھی یہ واقعہ ان کے والد ہی نے سنایا تھا۔ عبدہ اپنے والد اور ہشام کے حوالے سے کہتے ہیں کہ ابوالعاص کو یہ واقعہ کسی دوسرے نے سنایا تھا محمد بن عمرو ابی سلمہ کے حوالے سے کہتے ہیں کہ آخر الذکر کو یہ واقعہ خود ابوالعاص نے سنایا بیہقی اور اسی طرح سلیمان بن بلال نے ہشام بن عروہ کے حوالے سے وہی روایت پیش کی ہے جو عبدہ نے بیان کی۔ بخاری نے ذاتی تحقیق کے بعد اپنی کتاب احادیث "صحیح بخاری" میں جہاں جہاں یہ روایت بیان کی ہے اور اسے جہاں جہاں بھی پیش کیا ہے تو ان میں بعض جگہ اسے عبداللہ بن عمرو بن عاص سے منسوب کیا ہے کیونکہ انہوں نے عروہ کے بیان کو مشتبہ سمجھتے ہوئے اس روایت کو عمرو کی بیان کردہ روایت سے بھی پہلے کی روایت بتایا ہے۔

بیہقی، حاکم، عصم، احمد بن عبدالجبار، یونس اور محمد بن اسحٰق کے حوالے سے کہتے ہیں کہ آخر الذکر نے یحییٰ بن عروہ اور ان کے والد عروہ کے حوالے سے بیان کیا کہ عروہ نے عبداللہ بن عمرو بن عاص سے پوچھا کہ ان کے نزدیک رسول اللہﷺ کو ایذا دینے میں مستقل مزاجی کا ثبوت دینے والوں میں بظاہر کون کون لوگ پیش پیش تھے جنہوں نے آپ کی دشمنی میں حد کر دی ہو تو وہ بولے کہ انہوں نے ایک روز دیکھا کہ قریش کے کچھ معزز لوگ حجر اسود کے قریب جمع ہوئے اور رسول اللہﷺ کا ذکر کرتے ہوئے کہنے لگے۔

"ہم نے اس سے قبل اس شخص کے سوا کوئی ایسا آدمی ہرگز نہیں دیکھا جو ہمیں برا ٹھہراتا۔ ہمارے بزرگوں کو برا بھلا کہتا، ہمارے دین الله کو معیوب بتاتا بلکہ ہمارے دیوتاؤں کو گالیاں تک دیتا ہو۔ کیا یہ ہمارے لیے سب سے زیادہ ناقابل برداشت نہیں ہے؟"۔

وہ کہتے ہیں کہ اس وقت آنحضرتﷺ وہاں تشریف لے آئے اور اندرون حرم جانے لگے تو ان میں سے ایک ایک کر کے چھپتے چھپاتے آپﷺ کے پیچھے ہولیے لیکن آپﷺ نے اچانک پلٹ کر ان سے فرمایا:

"اے گروہ قریش! جس کے قبضے میں میری جان ہے میں اس کی قسم کھا کر کہتا ہوں کہ تم لوگ مجھے قتل کرنے آئے ہو"۔

ان میں سب سے آگے جو شخص تھا اور قریب قریب آپﷺ کے سر پر پہنچ چکا تھا، اس نے پیچھے آ کر بتایا کہ آپﷺ کے سر پر ایک مہیب طائر سایہ کیے ہوئے تھا اس لیے وہ لوگ ڈر کر سب کے سب وہاں سے پلٹ آئے جب کہ آگے والے نے ایک آواز بھی سنی تھی کہ:

"اے ابوالقاسم (آپ کی کنیت) ان جاہلوں سے نہ الجھو"۔

چنانچہ رسول اللہﷺ بھی اسی وقت وہاں سے تشریف لے گئے"۔

راوی کا بیان ہے کہ 

"دوسرے دن وہ لوگ پھر حجر اسود کے نزدیک جمع ہوئے اور میں بھی ان کے ساتھ تھا۔ اسی وقت رسول اللہﷺ بھی تشریف لے آئے تو وہ لوگ آپ کو چاروں طرف سے گھیر کر بولے: "تم وہ شخص ہو جو ہمارے دیوتاؤں کو اور ہمارے مذہب کو برا بتاتا ہے؟"۔

اس کا جواب آپﷺ نے یہ دیا:

"ہاں میں ہی وہ شخص ہوں"۔

اس کے بعد راوی کہتا ہے کہ :

''یہ سن کر ان میں سے ایک شخص (آپ کے گلے میں پھندا ڈالنے کے لیے) اپنی چادر کو رسی کی طرح بل دینے لگا۔ لیکن ابوبکر (رضی اللہ عنہ) نے جو آپﷺ کے قریب آ پہنچے تھے ان سے کہا: "خدا تم لوگوں کو غارت کرے! کیا تم ایسے شخص کو قتل کرنا چاہتے ہو جو (صرف) یہ کہتا ہے کہ اس کا رب اللہ ہے؟"۔

ابوبکر رضی اللہ عنہ کی زبان سے یہ سن کر وہ لوگ وہاں سے چلے گئے اور میں نے سب سے زیادہ آپ کے ساتھ قریش کی عداوت کا جو مظاہرہ دیکھا بس وہ اسی روز تھا۔

قریش نے رسول اللہﷺ کی ایذا رسانی میں باوجود اس کے کہ آپﷺ کے چچا ابوطالب انہیں اس سے روکنے اور آپ کی حمایت کرتے رہے کوئی کسر نہیں چھوڑی لیکن چونکہ آپﷺ کے ساتھ اللہ تعالیٰ کی طاقت تھی اس لیے وہ آپ کا بال بیکا نہ کر سکے۔

امام احمدؒ فرماتے ہیں کہ ان سے وکیعؒ نے حماد بن سلمہ اور ثابت و انس کے حوالے سے رسول اللہﷺ کی یہ حدیث بیان کی: 

''درحقیقت میں نے خدا کی راہ میں اذیتیں برداشت کیں لیکن کسی کو اذیت نہیں دی، میں خدا کے سوا کسی سے نہیں ڈرا اور ایک دن اور ایک رات کے درمیان ایک مہینہ ایسا بھی گزرا کہ مجھے اور بلال رضی اللہ عنہ کو اس کے سوا کہ جو کچھ تھوڑا بہت ان کے پاس تھا کھانے کو کچھ نہیں ملا''۔

اس حدیث کا استخراج ترمذیؒ اور ابن ماجہؒ نے حماد کی بیان کردہ روایت سے کیا ہے اور ترمذی نے اس حدیث کو حدیث "حسن" بتایا ہے۔ محمد بن اسحٰق کہتے ہیں کہ رسول اللہﷺ نے ہمیشہ آپ کی حفاظت کا خیال رکھا اور آپ کے قریب رہے۔ دوسری طرف رسول اللہﷺ اپنے دین کے اظہار میں ثابت قدم رہے اور آپ کو اس سے کوئی چیز باز نہ رکھ سکی۔ جب قریش نے یہ دیکھا کہ آپﷺ اپنے دین کے اظہار اور ان کے مذہب کی خرابیاں نیز ان کے دیوتاؤں کو برا کہنے سے باز نہیں آتے اور آپﷺ کے چچا ابوطالب ہر موقع پر آپ کی حمایت اور امداد پر آمادہ رہتے ہیں اور جب بھی وہ آپ کو ایذارسانی یا ختم کرنے کے لیے اجتماعی طور پر آگے بڑھتے ہیں تو وہ آڑے آ جاتے ہیں اپنا ایک شریف اور معزز شخص ان کے پاس بھیجا جس کے ہمراہ ربیعہ بن عبدشمس بن عبد مناف بن قصی کے دونوں بیٹے عتبہ و شیبہ، ابوسفیان صخر بن امیہ بن عبدشمس، ابوالبختری جس کا پورا نام عاص بن ہشام بن حارث بن اسد بن عبدالعزیٰ بن قصی، اسود بن مطلب بن اسد بن عبدالعزیٰ، ابوجہل جس کا نام عمرو بن ہشام بن مغیرہ بن عبداللہ بن عمر بن مخزوم تھا۔ ولید بن مغیرہ بن عبدالله بن عمر بن مخزوم بن یقظہ بن مرہ بن کعب بن لوئی اور اس کے قریبی عزیز یعنی حجاج بن عامر بن حذیفہ ابن سعید بن سہم بن عمرو بن ہصیص بن کعب بن لوی اور اس کے دونوں بیٹے اور عاص بن وائل بن سعید بن وغیرہ بھی تھے۔ ان لوگوں نے ابوطالب کے پاس جا کر کہا:

"اے ابوطالب! اگر آپ کے بھائی کا بیٹا ہمارے دین و مذہب اور جن دیوتاؤں کی ہم عزت کرتے ہیں کو اسی طرح برا کہتا رہا اور آپ اسی طرح اس کی امداد و حمایت کرتے رہے تو ہم سمجھیں گے کہ آپ نے بھی ہمارے خلاف ہو کر صرف اس کی امداد کی ٹھان رکھی ہے، پھر ہم جو کچھ بھی کریں آپ شکایت نہ کرنا"۔

بہرکیف جناب ابوطالب نے ان کو نرمی اور شیریں کلامی کے ساتھ سمجھا بجھا کر واپس کر دیا۔ اُدھر رسول اللہﷺ کی تبلیغ میں حسب سابق مصروف رہے۔ چنانچہ قریش کے مذکورہ بالا اور دوسرے بہت سے معزز لوگ ایک بار پھر جمع ہو کر جناب ابوطالب کے پاس گئے اور ان سے کہا کہ:

"اگر آپ نے اب بھی اپنے بھتیجے کو ہمارے دین و مذہب اور ہمارے دیوتاؤں کو برا کہنے سے اب بھی نہ روکا تو آپ کے جو ہمارے معزز ترین بلند مرتبہ اور باعزت لوگوں میں سے ہیں اور ہمارے مابین کوئی واسطہ نہیں رہے گا۔ اور یہ بھی ہو سکتا ہے کہ ہم میں سے کوئی مارا جائے"۔

تاہم جناب ابوطالب نے رسول اللہﷺ کے معمولات یعنی اظہار دین حق اور اس کی تبلیغ میں کوئی مزاحمت نہیں کی نہ آپ کی امداد و اعانت سے ہاتھ روکا۔

ابن اسحٰق کہتے ہیں کہ ان سے یعقوب بن عتبہ بن مغیرہ بن اخنس نے بیان کیا کہ اس کی روایت یہ ہے کہ جب قریش کے مذکورہ بالا لوگ جمع ہو کر جناب ابوطالب کے پاس پہنچے اور ان کی ان سے مذکورہ بالا گفتگو ہوئی تو جناب ابوطالب نے رسول اللہﷺ کو بلا کر قریش کے اور اپنے مابین گفتگو آپ کو سنائی پھر بولے:

"تم میرے ساتھ ضرور ہو اور میں تمہاری ہر طرح امداد و اعانت اور حفاظت کا وعدہ بھی تم سے کرتا ہوں لیکن اپنے دین و مذہب کے اظہار کے سلسلے میں اتنا بوجھ مجھے پر مت ڈالو جسے میں اٹھا نہ سکوں"۔

اپنے چچا جناب ابوطالب کی زبان سے یہ گفتگو سن کر آنحضرتﷺ ایک لمحہ خاموش رہے اور پھر گریہ فرماتے ہوئے ان سے بولے:

"چچا جان! اگر یہ لوگ میرے ایک ہاتھ پر سورج اور دوسرے ہاتھ پر چاند رکھ  کر مجھ سے کہیں کہ میں جو کچھ کہہ رہا ہوں اس سے باز آ جاؤں تو میں ایسا ہرگز نہیں آ سکتا چاہے میری جان ہی کیوں نہ چلی جائے"۔

آپ کی زبان مبارک سے یہ کلمات سن کر جناب ابوطالب نے آپﷺ کو اپنے قریب بلایا جب آپﷺ ان کے قریب گئے تو وہ آپ کو پیار کر کے بولے:

"اے میرے بھائی کے بیٹے! تم جو چاہو کہو اور جو چاہو کرو میں آئندہ تمہیں اس پر کبھی نہیں ٹوکوں گا"۔

ابن اسحٰق کہتے ہیں کہ جب مشرکین قریش نے یہ دیکھا کہ جناب ابوطالب آپ کو اظہار اسلام سے روکنے پر تیار نہیں ہیں بلکہ وہ اس سلسلے میں اپنی قوم کی مخالفت اور عداوت مول لینے پر بھی آمادہ نظر آتے ہیں تو وہ سب مل کر آخری بار عماره بن ولید بن مغیرہ کی سربراہی میں ان کے پاس پہنچے اور ان سے کہا:

"اے ابوطالب! آپ عمارہ بن ولید سے جو اس وقت بطور ہمارے سربراہ کے ہمارے ساتھ آئے ہیں اچھی طرح واقف ہیں اور ان کی حیثیت اور قریش میں ان کے بلند مرتبے سے بھی بخوبی آگاہ ہیں، لہذا آپ ان کے مشورے کو قبول کرتے ہوئے ان کی اور ہماری مدد کیجیے۔ رہی یہ بات کہ آپ نے اپنے بھائی کے بیٹے کو اپنا بیٹا بنا لیا ہے اسے آپ جانیں لیکن وہ جو اپنی قوم بلکہ خود آپ سے منحرف ہو کر ہمارے اور آپ کے دین و مذہب اور ہمارے دیوتاؤں کو برا کہنے لگا ہے اس کا صرف ایک ہی علاج ہے کہ آپ اسے ہمارے حوالے کر دیں تاکہ ہم اسے قتل کر دیں۔ وہ صرف ایک ہی شخص تو ہے اس کے نہ ہونے سے کیا فرق پڑے گا بلکہ اس نے جو ہمارے اور آپ کے درمیان اختلاف پیدا کر دیا ہے بلکہ ساری قوم میں افتراق وانشقاق کے بیج بو کرفتنہ و فساد پیدا کر دیا ہے اس سے ان تمام باتوں کا خاتمہ ہو جائے گا"۔ 

اس طویل گفتگو کا جواب جناب ابوطالب نے صرف اتنا دیا:

"بڑے غضب کی بات ہے! فرض کرو میں تم میں سے کسی کے بیٹے کو صرف اپنی مخالفت کی بناء پر اس سے لے کر اسے قتل کرنا چاہوں تو کیا وہ شخص اس بات پر میری دلجوئی کی خاطر راضی ہو جائے گا؟ پھر تم خود سوچو کہ میں اپنے لختِ جگر کو تمہارے کہنے سے صرف تمہاری خوشنودی کے لیے تمہارے ہاتھوں کس طرح قتل کر سکتا ہوں میں ایسا ہرگز نہیں کر سکتا نہ کروں گا۔ 

جناب ابوطالب کا یہ جواب سن کر وہ سب لوگ یک زبان ہو کر بولے:

"اے ابوطالب! تم اپنی قوم میں (صرف ایک شخص کے لیے) تفرقہ پیدا کرنا چاہتے ہو بلکہ تم نے اپنے بھتیجے کی خاطر ساری قوم کو ذلیل کر کے رکھ دیا ہے"۔

مشرکین قریش کی طرف سے اس گفتگو میں سب سے پیش پیش مطعم جو بنی حرب اور بنی عبدمناف کی اس طرح تذلیل پر سب سے زیادہ غصے میں تھا۔

جناب ابوطالب نے سب سے زیادہ مطعم کی گفتگو کو بنیاد بناکر اس واقعے کے سلسلے میں جو اشعار کہے تھے وہ ادبیات اور تاریخ عرب میں آج تک مشہور چلے آتے ہیں۔ ابن ہشام نے دو بیت کے علاوہ سب لکھ دیئے ہیں۔

## قریش کی طرف سے ہر مسلمان کو ایذا رسانی کی انتہا

جب آنحضرتﷺ کے چچا ابوطالب نے یہ دیکھا کہ قریش نے آپﷺ پر ایمان لانے والے ہر شخص پر ظلم و جور کی انتہا کر دی ہے تو انہوں نے ان سب کو ایک بار پھر جمع کیا۔ ان میں مسلمان بھی تھے اور کفار قریش بھی لیکن ابولہب نہیں آیا۔

حضرت ابی طالب نے کفار قریش کی حسب روایت اہل عرب اشعار کی صورت میں تعریف کرتے ہوئے اور ان کی روایتی سخاوت تواضع اور مہمان نوازی کا حوالہ دیتے ہوئے ان سے مسلمانوں کو ایذا رسانی سے باز رہنے کو کہا۔[^1] ان کی تقریر ایسی مؤثر تھی کہ کفار قریش کی اکثریت سوائے ان کے جواز کی جابر و ظالم تھے اس سے متاثر ہوئے بغیر نہ رہ سکی۔

کفار قریش میں سے وہ لوگ بھی جوابی طالب کی تقریر سے متاثر ہوئے تھے اس لیے متاثر نہیں ہوئے تھے کہ انہیں راہ حق کی تلاش تھی بلکہ وہ بھی ان کا روایتی جوش تھا ورنہ ان کا فطری عناد بھلا کہاں جانے والا تھا۔

چنانچہ ایسے لوگوں ہی کے بارے میں اللہ تعالیٰ نے مندرجہ ذیل آیات میں ارشاد فرمایا:

۱۔ **<span class="quranic-text">(وَاَقْسَمُوۡا بِاللهِ جَهَدَ اَيْمَانِهِمۡ ۔۔۔۔۔۔۔ اَكْثَرَهُمْ يَجْهَلُوۡنَ)</span>** تک

۲۔ **<span class="quranic-text">(اِنَّ الَّذِيۡنَ حَقَّتْ عَلَيْهِمۡ ۔۔۔۔۔۔۔۔۔ الْعَذَابِ الْعَلِيۡمِ)</span>** تک

۳۔ **<span class="quranic-text">(وَمَا مَنَعَنا اَنۡ نُرۡسِلَ بِالْآيَاتِ ۔۔۔۔۔۔۔۔ الآيَاتِ اِلَّا تَخْوِيۡفًا)</span>** تک

۴۔ **<span class="quranic-text">(وَقَالُوۡا نُّؤْمِنَ لَكَ حَتّٰى تَفْجُرَلَنَا ۔۔۔۔۔۔۔۔۔ اِلَّا بَشَرًا رَّسُوۡلًا)</span>** تک

ہم ان آیات شریفہ اور اس قبیل کی چند دیگر آیات کی تشریح اللہ تعالیٰ کے فضل و کرم سے اپنی تفسیر میں حسب موقع کرچکے ہیں جیسا کہ متعدد مستند روایات سے ثابت ہے مکہ میں کفار قریش نے آنحضرتﷺ کو بارہا ڈھیروں سونا چاندی کا لالچ دیا، عرب کی حسین ترین لڑکیوں کو آپ کی زوجیت میں دینے کا وعدہ کیا۔ ان کی ایک یہی شرط تھی کہ آپﷺ تبلیغ اسلام سے کنارہ کش ہو جائیں لیکن آپﷺ نے انہیں ہمیشہ یہی جواب دیا:

"اللہ تعالیٰ نے مجھے اپنا رسول بنا کر اس لیے نہیں بھیجا بلکہ اس نے مجھے اس لیے رسول بنایا ہے کہ میں تمہیں صرف اس کی پرستش کی تلقین کروں تمہیں نیکی کی راہ دکھاؤں، تمہیں بدی کی راہ پر چلنے سے روکوں اور تمہیں خدا کا خوف دلا کر اس کے عذاب سے بچاؤں"۔

وہ لوگ یہ بھی کہتے تھے:

---

[^1] اشعار کے بارے میں مؤرخین میں باہم اختلاف ہے۔ (مؤلف)

---

"اگر آپﷺ واقعی اللہ کے نبی ہیں تو یہاں عراق اور شام کی طرح کی نہریں بہا کر اور باغات اُگا کر دکھایئے“۔

اس کے جواب میں بھی آپ یہی فرماتے تھے:

"میں اللہ کا رسول ہوں، اس نے مجھے زمین پر یہ کرشمے دکھانے نہیں بھیجا بلکہ تمہیں بتوں کی پرستش چھوڑنے، صرف اسی کو ماننے، اس کی عبادت کرنے، بدی سے باز آنے، نیکی اختیار کرنے ورنہ بصورتِ دیگر تمہیں عذابِ آخرت سے ڈرانے کے لیے بھیجا ہے"۔

یا جیسا بھی آپﷺ نے ارشاد فرمایا ہو۔

ان روایات کو یونس و زیاد بن اسحٰق اور چند دوسرے اہل علم کے حوالے سے بھی بیان کرتے ہیں۔ ان میں مصر کے شیخ محمد بن ابی محمد بھی ہیں۔ انہوں نے سعید بن جبیر، عکرمہ ابن عباس رضی اللہ عنھما کے حوالے سے بیان کیا۔

ایک دن قریش کے فلاں فلاں معزز لوگ بعد مغرب کعبہ کے عقب میں جمع ہوئے اور آپس میں مشورے کے بعد یہ طے کیا کہ وہ سب مل کر آنحضرتﷺ کے پاس چلیں اور آپ کو دین اسلام کی تبلیغ سے روکیں۔ چنانچہ یہ طے کرنے کے بعد وہ آپ کے پاس جا پہنچے۔

بہرحال آپ کو انہیں دیکھتے ہی ان کی آمد کی غرض و غایت معلوم ہو گئی لیکن چونکہ آپ کا مقصد تو صرف رشد و ہدایت تھا، اس لیے آپﷺ نے اخلاق اور حسب معمول نرم کلامی سے کام لیا۔

وہ لوگ آپﷺ کے پاس بیٹھ کر بولے:

اے محمد! (ﷺ) سارے عرب میں آج تک کوئی شخص اپنی قوم کے پاس ایسا دین لے کر نہیں آیا جیسا آپﷺ اپنی قوم قریش کے پاس لائے ہیں، اس کے علاوہ آپﷺ ہمارے آبا و اجداد کے اعمال کو برا کہتے ہیں، ان کے مذہب کو بھی برا کہتے ہیں ان کی اور ہماری روایات و رسوم کو بھی برا بتاتے ہیں اور سب سے بڑھ کر یہ کہ آپﷺ ہمارے معبودوں کو بھی برا بھلا کہتے ہیں اور اس طرح قوم میں تفرقہ اندازی کر رہے ہم آپﷺ کے پاس اس لیے آئے ہیں کہ آپ کو ان دل آزار باتوں سے روکیں۔ اس کے بدلے میں ہم آپ کو اپنا حاکم اور سردار تسلیم کر کے آپﷺ کے قدموں میں زر و جواہر کے ڈھیر لگا دیں گے اور آپ کی ہر خواہش پوری کی جائے گی لیکن اگر آپ ہماری یہ درخواست منظور کرنے پر تیار نہیں تو پھر یہ ثابت کیجیے کہ آپﷺ خدا کے سچے پیغمبر ہیں۔ پہلے آپﷺ ان پہاڑوں کو جو اہل مکہ کے سروں پر چڑھے ہوئے دکھائی دیتے ہیں پیچھے ہٹا کر دکھایئے؟"۔

کفار قریش کے ان سربرآوردہ لوگوں کی یہ باتیں سن کر آپﷺ نے فرمایا:

"میں تمہاری حکومت چاہتا ہوں نہ سرداری اور نہ مال و دولت۔ اس کے علاوہ مجھے دنیا کی کسی اور چیز کی بھی خواہش نہیں۔ میں تمہیں کوئی کرشمہ دکھا کر اپنی نبوت کا ثبوت بھی دینا نہیں چاہتا۔ تاہم میں آپ لوگوں سے صاف صاف کہتا ہوں کہ اللہ نے مجھے تمہارے پاس اپنے رسول کی حیثیت سے بھیجا ہے تاکہ میں تمہارے برے اعمالوں میں تمہیں خدا کا خوف دلاؤں اور نیک اعمال کے لیے تمہیں اس کی طرف سے بہترین جزا کی خوشخبری سناؤں۔ اس لیے میں اپنی رسالت کا فرض ادا کرنے کے لیے تمہیں نصیحت کرتا ہوں۔ اگر تم نے میری بات مان لی تو دنیا اور آخرت دونوں میں تمہارا ہی بھلا ہوگا۔ اگر تم نے میرے کہنے کے مطابق عمل نہ کیا تو میں صبر کروں گا یہاں تک کہ خود اللہ تعالیٰ میرے اور تمہارے درمیان کوئی فیصلہ فرما دے۔

آپ کی زبان مبارک سے یہ کلمات سن کر وہ لوگ بولے:

"خیر آپﷺ اللہ کے پیغمبر ہوں یا نہ ہوں اور جس کام کے لیے آپﷺ آئے ہیں اسے آپﷺ جانیں، یہ بھی آپﷺ جانتے ہیں کہ ہم میں سے کوئی آپﷺ سے کسی حیثیت سے کم نہیں ہے، ہم اپنی پیشکش آپﷺ کے سامنے رکھ چکے۔ اگر آپﷺ اس پر راضی نہیں ہیں تو پھر آپ جیسا کہ ہم نے ابھی کہا، اپنے پیغمبر ہونے کا ثبوت پیش کیجیے مکے کے ان پہاڑوں کو پیچھے ہٹا دیجیے۔ ہمارے شہروں کو اور وسیع کر دیے عراق اور شام کی ہی نہریں حجاز میں بھی بہا کر دکھایئے اور ویسے ہی باغات یہاں بھی لگا کر دکھایئے۔ اس کے علاوہ اور کچھ نہیں تو ہمارے آبا و اجداد کا سارا زر و مال جمع کر کے دکھا دیجیے اور انہیں زندہ بھی کر دیجیے۔ خصوصاً ان میں سے قصی بن کلاب کو زندہ کر دیجیے وہ ہمارے سب سے زیادہ بچے بزرگ تھے۔ اگر وہ دوبارہ زندگی پا کر یہ کہہ دیں کہ آپﷺ خدا کے رسول ہیں تو ہم آپ کی وہ سب باتیں مان لیں گے جو آپﷺ کہتے ہیں۔ ان کی یہ باتیں سن کر آپﷺ نے پھر انہیں وہی جواب دیا جو پہلے دے چکے تھے۔ اس کے بعد وہ بولے:

 "اچھا اگر یہ نہیں کرنا چاہتے تو اپنے خدا سے جسے آپﷺ ہر بات پر قادر بتاتے ہیں کہیے کہ وہ ہمارے پاس کوئی فرشتہ بھیج دے جو تمہاری ان باتوں کی تصدیق کرے اور ہماری چیزوں کو سونے اور چاندی میں تبدیل کر دے، ہماری طرح بازاروں میں کھڑے ہو کر ہماری طرح سب چیزوں کو چھوئے اور اس کے ہاتھ لگاتے ہی وہ سب چیزیں دفعتہً سونے کی بن جائیں۔ اس کے بعد ہم تمہارا پیغمبر ہونا تسلیم کر لیں گے"۔

ان لوگوں کی یہ باتیں سن کر آپﷺ نے پھر وہی جواب دیا یعنی اللہ تعالیٰ نے آپ کو ان باتوں کے لیے نہیں بھیجا بلکہ ان کی ہدایت کے لیے بھیجا ہے اگر وہ آپ کی ہدایت پر عمل کریں گے تو دنیا و آخرت دونوں جگہ سرخرو ہوں گے ورنہ عذاب الہٰی کے متعلق قرار پائیں گے۔

آخر میں وہ لوگ بولے:

"خیر اب ہم جا رہے ہیں لیکن آپ کو اتنا بتاتے جائیں کہ ہمیں یہ شخص (ایک شخص کی طرف اشارہ کر کے) جس کا نام رحمٰن ہے اور یہ یمامہ کا رہنے والا بڑا معزز آدمی ہے آپﷺ کے پاس لایا تھا اور ہم اس کے اصرار پر آپﷺ کے پاس آئے تھے۔ اگر آپ کو ان میں سے کچھ بھی منظور نہیں جو ہم نے آپﷺ سے ابھی کہا ہے تو اب آخر میں صرف دو باتیں رہ جاتی ہیں اور وہ یہ ہیں کہ یا تو ہم آپ کو ہلاک کر دیں یا آپ ہمیں ہلاک کر ڈالیں"۔

جب وہ لوگ آپﷺ کے پاس سے اُٹھ کر چلے گئے اور آپﷺ اپنے گھر کی طرف جانے لگے تو آپﷺ کے ساتھ عبداللہ بن ابی امیہ بن مغیرہ بن عبداللہ بن عمر بن مخزوم وہ آنحضرتﷺ کی پھوپھی عاتکہ بنت عبدالمطلب کے بیٹے یعنی آپﷺ کے پھوپھی زاد بھائی تھے۔ انہوں نے راستے میں آپﷺ سے کہا:

"یا محمد! (ﷺ) ان لوگوں نے آپﷺ کے سامنے دو باتیں رکھی تھیں لیکن آپﷺ نے ان میں سے ایک بھی نہیں مانی۔ میں بھی آپﷺ پر ایمان لانے کے لیے تیار نہیں ہوں۔ ہاں اگر آپ میرے ہی سامنے آ کر آسمان پر جائیں اور وہاں سے کوئی احکام خداوندی پر مشتمل کتاب اور کم سے کم چار فرشتوں کو اپنے ساتھ لے کر زمین پر اتریں تو میں آپﷺ پر ایمان پر لے آؤں گا۔ ورنہ ہر گز نہیں"۔

یہ کہہ کر وہ رسول اللہﷺ سے الگ ہو کر دوسری طرف چلے گئے اور آپﷺ ان لوگوں کی ذہنیت پر افسوس کرتے ہوئے اپنے گھر کی طرف جیسا کہ آپﷺ نے بعد میں فرمایا:

"یہ سوچتے ہوئے لوٹے کہ خدا کی رحمت سے کچھ بعید نہیں کہ وہ انہیں راہ ہدایت دکھا دے"۔

ویسے کفار قریش کی کئی صحبتیں اسی طرح آپﷺ کے ساتھ ہوئیں اور آپﷺ نے انہیں راہِ راست پر لانے کی حد درجہ کوشش فرمائی لیکن ان کے دل بغض و عناد سے معمور تھے، اس لیے وہ اس طرح ماننے والے نہ تھے۔

امام احمدؒ کہتے ہیں کہ ان سے عثمان بن محمد اور جریر نے اعمش، جعفر بن ایاس، سعید بن جبیر اور ابن عباس رضی اللہ عنھما کے حوالے سے بیان کیا:

"اہل مکہ نے رسول اللہ(ﷺ) سے کہا تھا کہ آپﷺ ان کے لیے کوہ صفا کو سونے کا بنا دیں اور باقی پہاڑوں کو دور ہٹا دیں لیکن اللہ تعالیٰ نے آپﷺ سے فرمایا کہ اس کے بعد بھی یہ لوگ اگر کفر پر قائم رہے تو پہلی قوموں کی طرح تباہ کر دیئے جائیں گے۔ اللہ تعالیٰ نے آپﷺ سے یہ بھی دریافت فرمایا تھا کہ آپﷺ ان میں رہ کر انہیں راہ راست پر لانا چاہتے ہیں یا انہیں ہلاک کرنا چاہتے ہیں تو آپﷺ نے اول الذکر بات کو پسند فرمایا تھا۔ اس کے بعد یہ آیت نازل ہوئی تھی:

 **<span class="quranic-text">(وَمَا مَنَعَنَا اَنْ نُرْسِلَ ۔۔۔۔۔۔۔۔ وَظَلَمُوۡا بِهَا)</span>** تک

یہی روایت نسائی نے جریر کے حوالے بیان کی ہے۔

ایک اور روایت امام احمد سے منقول ہے۔ فرماتے ہیں کہ ان سے عبدالرحمٰن اور سفیان نے سلمہ بن کہیل، عمران بن حکیم اور ابن عباس کے حوالے سے بیان کیا کہ قریش نے رسول اللہﷺ سے کہا تھا کہ وہ اپنے خدا سے درخواست کر کے کوہ صفا کو ان کے لیے سونے کا بنوا دیں تو وہ آپﷺ پر ایمان لے آئیں گے۔ آپﷺ نے ان سے دریافت کیا:

"کیا پھر تم واقعی مجھ پر ایمان لے آؤ گے؟"۔

آپﷺ کے اس سوال کے جواب میں وہ یک زبان ہو کر بولے: "یقیناً" لہذا آنحضرتﷺ نے خدا سے دعا کی۔ اس کے بعد حضرت جبریل علیہ السلام آپ کی خدمت میں حاضر ہو 

کر بولے: اللہ تعالی آپ کو سلام کہتا اور فرماتا ہے کہ میں قریش کے لیے آپ کی خاطر سے صفا کو سونے کا بنا دوں گا، لیکن اگر اس کے بعد بھی یہ لوگ ایمان نہ لائے تو میں انہیں ایسا عذاب دوں گا کہ اس سے قبل کسی قوم کو نہیں رہا تھا۔ تاہم اگر ان کے لیے اپنی رحمت اور توبہ کے دروازے کھونے دیتا ہوں۔ جبرئیل علیہ السلام کی زبان سے اللہ تعالیٰ کا یہ ارشاد ان کر آپﷺ نے فرمایا: 

"میں نہیں چاہتا ہوں"۔ یعنی اللہ تعالیٰ اپنی رحمت سے ان پر توبہ کے دروازے کھول دے تاکہ یہ اپنے گناہوں سے توبہ کر کے راہ راست پر آ جائیں یہ روایات اسناد کے لحاظ سے سب سے زیادہ پختہ روایات ہیں۔

اس سلسلے کی کچھ روایات جماعت تابعین سے بھی منقول ہیں۔ ان راویوں میں سعید بن جبیر، قتادہ اور ابن جریج کے علاوہ اور کوئی نہیں ہے۔

امام احمدؒ اور ترمذی عبداللہ بن مبارک کے حوالے سے بیان کرتے ہیں کہ آخر الذکر سے یحیٰی بن ایوب نے عبیداللہ بن زحر، علی بن یزید، قاسم[^1] اور ابی یمامہ کے یکے بعد دیگرے حوالے سے آنحضرتﷺ کی یہ حدیث بیان کی کہ رسول اللہﷺ نے ارشاد فرمایا:

"اللہ تعالیٰ نے مجھے یہ موقع دیا تھا کہ میں چاہوں تو وہ اپنے فضل و کرم سے مکے کے اردگرد پہاڑوں کو میرے لیے سونے کا بنا دے لیکن میں نے اس سے عرض کیا کہ میں ایک دن کھانا اور ایک دن بھوکا رہنا پسند کرتا ہوں تاکہ میں ان سے بالترتیب ایک دن اس کا شکر ادا کروں اور دوسرے دن اس کی حمد کروں"۔

یا شاید آپﷺ کے الفاظ یہ تھے کہ:

"ایک دن تیرے سامنے گڑ گڑاؤں اور دوسرے دن تیرا شکر اور حمد کروں"۔

یہ الفاظ امام احمد سے منقول ہیں۔ ترمذی نے اس حدیث کو حدیثِ حسن بتایا ہے تاہم علی بن یزید کی روایت کردہ احادیث ضعیف ہوتی ہیں۔

ابن اسحٰق کہتے ہیں کہ ان سے قریباً چالیس سال قبل مصر کے ایک بزرگ نے عکرمہ اور ابن عباس رضی اللہ عنھما کے حوالے سے بیان کیا کہ قریش مکہ نے نضر بن حارث اور عقبہ بن ابی معیط کو یہودیوں کے بڑے عالموں کے پاس اس لیے بھیجا تھا کہ وہ ان سے آنحضرتﷺ کے بارے میں پوچھ کر آئیں اور انھیں یہ بتائیں کہ آپﷺ اپنے آپ کو خدا کا رسول اور نبی کہتے ہیں آیا یہ درست ہے یا غلط؟ کیونکہ قریش مکہ کا خیال تھا کہ یہود کے وہ عالم اہل کتاب ہیں لہذا توریت کے حوالے سے آپ کے بارے میں صحیح معلومات فراہم کر سکتے ہیں جو انہیں (قریش مکہ کو) معلوم نہ تھیں۔

چنانچہ مذکورہ بالا دونوں اشخاص یہودیوں کے بزرگ علماء کے پاس پہنچے اور ان سے آنحضرتﷺ کا ذکر کر کے کہا کہ آپﷺ خود کو اللہ کا رسول اور نبی اور یہ یہ باتیں کہتے ہیں۔ لہذا آپ لوگ بتائیں کہ آیا آپ کا یہ دعویٰ درست ہے اور آپﷺ جو کچھ کہتے ہیں وہ بھی صحیح ہے؟۔

---

[^1] اصلین (مسند امام احمد اور ترمذی) میں اس جگہ قاسم بن یمامہ درج ہے۔ ویسے یہ وہی قاسم بن عبدالرحمان ہے جو بنی امیہ مشقی کا غلام تھا اور اس نے صحابہ میں سے اپنے مالک کے علاوہ کسی کو نہیں دیکھا تھا۔ (مؤلف)

---

مدینے کے یہودی علماء نے قریش کے بھیجے ہوئے آدمیوں کی باتیں غورے سنیں۔ اس کے بعد ان سے کہا: آپ لوگ جا کر قریش مکہ سے کہیے کہ جو شخص وہاں نبوت کا دعویٰ کرتا ہے اس سے وہ تین باتیں پوچھیں جو توریت کے حوالے سے صرف ہمیں جانتے ہیں۔ اگر وہ شخص ان تینوں باتوں کا جواب دے دے تو اس کے جوابات ہمیں آ کر بتائیے پہلی بات اس سے یہ پوچھیے کہ "فیتہ" کون لوگ تھے اور ان کا کیا معاملہ تھا؟ دوسری بات یہ پوچھیے کہ جن لوگوں نے مشرق سے مغرب تک دنیا کا چکر لگایا وہ کون تھے؟ تیسری بات یہ پوچھیے کہ روح کیا چیز ہے؟ اگر اس کے تینوں جواب درست ہوئے تو وہ یقیناً خدا کا رسول ہے اور وہی ہے جس کے بارے میں توریت میں آیا ہے کہ حضرت موسیٰ علیہ السلام کے بعد خدا کا آخری نبی ہوگا۔ پھر آپ لوگ اس کی اتباع کیجیے گا کیونکہ اس کی ہر بات برحق ہوگی۔

مدینے میں علمائے یہود کے یہ تینوں سوالات اچھی طرح ذہن نشین کر کے مذکورہ بالا دونوں اشخاص واپس مکہ پہنچے اور قریش مکہ کو بتا دیئے اور وہ انہیں سن کر بہت خوش ہوتے ہوئے آنحضرتﷺ کے پاس گئے اور آپ کے سامنے علمائے یہود کے وہ سوالات دہرا کر آپ سے ان کے جوابات دینے کے لیے کہا۔ رسول اللہﷺ نے وہ سوالات سن کر کسی قدر تامل فرمایا۔ اس کے بعد ارشاد فرمایا:

"آپ لوگ کل آئے تو میں ان تینوں سوالات کے جوابات آپ کو دے دوں گا"۔

آنحضرتﷺ نے قریش مکہ سے اگلے روز آنے کے لیے غالباً اس لیے فرمایا تھا کہ آپﷺ اس دوران میں وحی الہٰی کے منتظر تھے لیکن جب پندرہ روز تک آپ کے پاس جبرئیل علیہ السلام کے ذریعہ وحی نہیں آئی تو آپ واقعی پریشان ہوئے اور جب قریش مکہ نے اس کے بعد آ کر کہا:

"آپ نے اگلے روز کا وعدہ کیا تھا لیکن ہم قصد پندرہ دن کے بعد آئے ہیں تاکہ آپ اس دوران میں ان سوالات پر اچھی طرح سے غور کر لیں۔ لہذا آپ ہمیں ان سوالات کے جواب دیجیے"۔

آنحضرتﷺ شاید سوچ رہے تھے کہ ان لوگوں کو اب کیا عذر کر کے ٹالا جائے کہ اس وقت جبریل علیہ السلام آپﷺ کے پاس آگئے اور ان تینوں سوالات کے جواب آپ کو بتا دیئے۔ چنانچہ آپﷺ نے وہی جوابات حرف بہ حرف قریش مکہ کو دے دیئے دنیا کے دور اول میں آنے والے کا جواب آپﷺ نے اصحاب کہف بتایا جن کا ذکر سورۃ کہف میں پایا جاتا ہے اور تیسرے سوال یعنی روح کیا چیز ہے؟ کا جواب آپ نے جو دیا وہ بھی قرآن میں موجود ہے۔ اللہ تعالیٰ نے آپ سے ارشاد فرمایا تھا:

 **<span class="quranic-text">(وَيَسْئَلُوۡنَكَ عَنِ الرُّوحِ قُلِ الرُّوۡحِ مِنْ اَمْرِ رَبِّىۡ وَمَا أُوۡتِيۡتُمۡ مِّنَ الْعِلْمِ اِلَّا قَلِيۡلًا)</span>**

ہم نے ان سب باتوں کی تشریح حسب موقع اپنی تفسیر قرآن میں کر دی ہے اور جو وہاں دیکھی جا سکتی ہے۔ آنحضرتﷺ نے جو جوابات قریش مکہ کو دیئے تھے وہ انہوں نے علمائے یہود کو مدینے بھیج دیئے تھے۔ البتہ اس بارے میں یقین سے کچھ نہیں کہا جا سکتا کہ آنحضرتﷺ کے جوابات پر مشتمل مکمل آیات قرآنی مکے میں آپﷺ پر نازل ہوئی تھیں یا بعد میں مدینے میں بطور ذکر نازل ہوئیں۔ بہرحال مذکورہ بالا سوالات کے جواب میں آپﷺ نے جو سکوت فرمایا تھا وہ اس بات کی بین دلیل ہے کہ آپﷺ ان سوالات کے مکمل جوابات اللہ تعالیٰ کی جانب سے موصول ہونے کے منتظر تھے۔ اس لیے ان سوالات کے جواب دیتے وقت آپ نے اپنی طرف سے ایک حرف کا بھی اضافہ نہیں فرمایا تھا پہلے سوال کے جواب دیتے وقت آپﷺ نے اپنی طرف سے ایک حرف کا بھی اضافہ نہیں فرمایا تھا پہلے سوال کے جواب میں لفظ "ترقیم" سے آپ کی مراد حضرت ذوالقرنین سے تھی دوسرے سوال کے جواب میں جیسا کہ ہم سطور بالا میں بتا چکے ہیں، آپ نے "اصحاب کہف" فرمایا تھا۔ تیسرے سوال کا جو جواب آپﷺ نے دیا تھا وہ بھی مندرجہ بالا آیت قرآنی سے دیا تھا۔ انحضرتﷺ کے جوابات پر تفصیلی گفتگو ہم نے اپنی تفسیر قرآن میں حسب موقع کی ہے۔

رسول اللہﷺ کے چچا حضرت ابی طالب نے باوجود اس کے کہ وہ آپ پر باقاعدہ ایمان نہیں لائے تھے اس خوف سے کہ قریش مکہ آپ کو مکے سے نکلنے پر مجبور نہ کر دیں آپﷺ کے بارے میں اپنے جذبات کا اظہار ایک خاصے طویل قصیدے میں کیا جو انہوں نے حریم کعبہ میں بیٹھ کر کہا تھا۔ فصاحت و بلاغت کے لحاظ سے اس قصیدے کا جواب سبعہ معلقہ کے علاوہ عربی ادب میں کہیں نہیں ملتا۔ ابن ہشام نے اپنی کتاب تاریخ میں یہ پورا قصیدہ درج کیا ہے بلکہ اس میں تین ایسے اشعار کا اضافہ بھی کیا ہے جو کسی اور تاریخ میں نہیں ملتے۔

حضرت ابی طالب کے اس قصیدے کی بعض اہل علم ان کی طرف نسبت کرنے کی تردید کرتے ہیں لیکن ابن ہشام کہتے ہیں کہ انہوں نے مکمل تحقیق کے بعد اسے ان سے منسوب کیا ہے۔ اس لیے اس کی صحت کے بارے میں کوئی کلام نہیں ہے۔ ہمارا بھی یہی خیال ہے کہ حضرت ابی طالب کے عربی زبان پر کامل عبور اور ان کی قادرالکلامی کے پیش نظر اس قصیدے کو کسی اور ہم عصر کے نام سے منسوب نہیں کیا جا سکتا اور اس سلسلے میں ابن ہشام نے جو کچھ کہا ہے بالکل حق بجانب ہے۔

ابن اسحٰق کہتے ہیں کہ اس کے بعد کفار قریش نے مکے کے ان تمام قبائل کو تکلیفیں دینا شروع کر دیں جو رسول اللہﷺ کے ساتھ ہوکر آپ پر ایمان لے آئے تھے۔ انہوں نے ایسے لوگوں پر ظلم و ستم کی انتہا کر دی، انہوں نے انہیں بھوکا پیاسا رکھا، مارا پیٹا اور موسم گرما میں تپتی زمین پر لٹا کر ان کے سینے پر پتھر رکھے۔ 

کفار قریش نے ان میں سب سے زیادہ حضرت بلال رضی اللہ عنہ کے ساتھ سختی برتی جو امیہ کے حبشی غلام تھے۔ ان کی ماں کا نام حمامہ تھا۔ وہ حد سے زیادہ صادق الاسلام تھے۔ بہت سے دوسرے لوگ ان تکالیف سے تنگ آ کر بظاہر اسلام سے پھر گئے تھے تاہم اللہ تعالیٰ نے ان کی مجبوری کے پیش نظر انہیں معاف فرما دیا تھا کیونکہ وہ دل سے اسلام پر قائم تھے۔ البتہ حضرت بلال رضی اللہ عنہ کا معاملہ ان لوگوں سے بالکل الگ تھا۔ انہیں کفار قریش نے طرح طرح کی تکلیفیں دیں بلکہ ان پر جور و ستم کی انتہا کر دی۔ انہیں بھوکا پیاسا رکھا گیا، گرمی کے موسم میں انہیں تپتی ریت پر لٹا کر ان کے سینے پر بھاری پتھر رکھے گئے اور ان سے کہا گیا کہ تمہارے ساتھ مسلسل یہی سلوک ہوتا رہے گا۔ اگر تم اسلام سے بت پرستی کی طرف واپس نہ آئے یا اسی حالت میں مر نہ گئے۔ وہ تپتی زمین پر پشت کے بل لیٹے رہتے تھے جب کہ ان کے سینے پر بھاری بھاری پتھر رکھے جاتے تھے۔ لیکن ان کی زبان سے اس وقت جو الفاظ نکلتے تھے وہ احد احد ہوتے تھے۔

ابن اسحٰق کہتے ہیں کہ ان سے ہشام بن عروہ نے اپنے باپ کے حوالے سے بیان کیا کہ ایک بار جب وہ یعنی عروہ کے والد ورقہ بن نوفل کے ہمراہ اس راستے سے گزر رہے تھے جہاں حضرت بلال رضی اللہ عنہ پر عذاب نازل کیا جا رہا تھا لیکن ان دونوں نے ان کی زبان سے اس شدت ظلم و جور اور جبر و استبداد کے صرف احد احد ہی سنا۔ لوگ کہتے تھے کہ اگر کفار انہیں قتل بھی کر ڈالتے تو وہ حلف سے کہنے کو تیار ہیں کہ پھر بھی ان کی زبان سے احد احد کی آواز آتی رہتی۔

حافظ ابن کثیر کہتے ہیں کہ جب میں نے ابن اسحٰق کو اس روایت کے بارے میں اس کے راویوں سے کہا کہ ورقہ بن نوفل تو آنحضرتﷺ کی بعثت کے فوراً ہی بعد انتقال کر گئے تھے تو وہ عروہ کے والد کے ساتھ اس وقت کس طرح ہو سکتے تھے جب حضرت بلال رضی اللہ عنہ، اس عذاب سے دوچار تھے تو انہوں نے بیان کیا کہ عروہ کے بقول ابن اسحٰق کی روایت میں آگے چل کر یہ بھی بیان کیا گیا ہے کہ عروہ کے والد کے ساتھ اس وقت غالباً حضرت ابوبکر رضی اللہ عنہ ہوں گے کیونکہ انہی نے بلال رضی اللہ عنہ کو اس حالت میں دیکھ کر امیہ سے خرید کر آزاد کر دیا تھا اور اس کے ساتھ ہی کئی دوسرے حبشی غلام بھی جن پر ایسا ہی عذاب توڑا جاتا تھا خرید کر آزاد کر دیئے گئے تھے۔

یہ بھی بیان کیا گیا ہے کہ انہیں مسلمانوں کی ایک جماعت نے جن میں عبیدہ وغیرہ شامل تھے خرید کر آزاد کیا تھا۔ ان حبشی غلاموں میں بلال، عامر بن فہیرہ اور ام عمیسں شامل تھیں۔ آخر الذکر کو نابینا کر دیا گیا تھا لیکن اللہ تعالیٰ نے اپنے فضل و کرم سے انہیں دوبارہ بینائی بخش دی تھی۔

ابن اسحٰق کہتے ہیں: وہ بنومخزوم تھے جو عمار بن یاسر رضی اللہ عنہ اور ان کے ماں باپ تھے جو اسلام لانے کے بعد گھر سے باہر آئے تھے۔ انہیں موسم گرما میں دوپہر کے وقت مشرکین نے عذاب میں مبتلا کر رکھا تھا۔ اس وقت رسول اللہﷺ بھی دوسرے مسلمانوں کے ساتھ اس طرف سے گزر رہے تھے۔ جب آپﷺ ان کے قریب آئے تو آپﷺ نے انہیں صبر کی تلقین فرمائی اور ان سے جنت کا وعدہ فرمایا۔

بیہقی نے حاکمؒ اور ابراہیمؒ بن عصمۃ العدل کے حوالے سے بیان کیا ہے کہ ان سے سری بن خزیمہ، مسلم بن ابراہیم، ہشام بن ابی عبیداللہ نے ابی زید اور جابر کے حوالے سے رسول اللہﷺ کی یہ حدیث روایت کی ہے کہ آپﷺ ایک دفعہ اس طرف سے گزر رہے تھے جہاں عمار بن یاسر رضی اللہ عنہ اور ان کے والدین پر مشرکین حد سے زیادہ سختیاں کر رہے تھے۔ آپﷺ نے یہ دیکھ کر اپنے ہمراہیوں سے فرمایا:

"عمار اور تمام آل یاسر کو جنت کی بشارت دے دو"۔

 عمار بن یاسر رضی اللہ عنہ کی والدہ کو مشرکین نے قتل کر دیا تھا۔

امام احمدؒ فرماتے ہیں کہ ان سے وکیع سے سفیان، منصور اور مجاہد کے حوالے سے بیان کیا کہ اسلام میں شہید ہونے والی سب سے پہلی خاتون ام عمار یعنی سمیہ تھیں۔ ابوجہل نے ان کے دل میں کوئی تیز دھار خنجر وغیرہ جیسا ہتھیار مار کر ہلاک کر دیا تھا۔

حافظ ابن کثیرؒ کے نزدیک یہ روایت مرسل ہے۔

محمد بن اسحٰق کہتے کہ ابوجہل انتہائی فاسق و فاجر شخص تھا لیکن اس کے باوجود مشرکین قریش اس کی ذات پر فخر کرتے تھے۔ وہ جب سنتا کہ قریش کا کوئی فرد مسلمان ہوگیا ہے تو وہ اس شخص کے پاس جاتا، اسے ڈانٹتا ڈپتا اور جھڑکیاں دے کر اس سے کہتا:

"کمبخت! تو نے اپنا دین ترک کر دیا جو تیرے لیے سب سے بھلی چیز تھا ایسا کر کے تو نے ہمارے نزدیک اپنی شرافت و نجابت، علم و بردباری، گراں قدری اور اصابت رائے سب کچھ ڈبو کر رکھ دیا"۔

اگر مسلمان ہونے والا کوئی شخص تاجر ہوتا تو وہ اس سے کہتا: 

"تو نے (مسلمان ہو کر) اپنی تجارت کو نقصان پہنچایا ہے اور اپنی ساری ملکیت تباہ کر دی"۔ 

اگر وہ مسلمان ہونے والا کوئی بوڑھا آدمی ہوتا تو وہ اسے مارتا پیٹتا اور اپنی اس شقاوت پر فخر کرتا تھا۔

ابن اسحٰق کہتے ہیں کہ ان سے حکیم بن جبیر نے سعید بن جبیر کے حوالے سے بیان کیا کہ آخر الذکر نے عبداللہ بن عباس رضی اللہ عنھما سے دریافت کیا تھا کہ آیا رسول اللہﷺ کے صحابہ رضی اللہ عنہم میں سے بھی ایسے کچھ لوگ تھے جو مشرکین کے شدید ترین مظالم سے تنگ آ کر تردید اسلام پر آمادہ ہو گئے تھے؟ تو انہوں نے جواب دیا تھا کہ:

"ہاں ایسا ہوا تھا لیکن ایسا جب بھی ہو صرف اس وقت ہوا جب کوئی مسلمان مشرکین کے ہاتھوں مار کھا کھا کر گر پڑا اور بھوک پیاس کی شدت سے مرنے کے بالکل قریب ہوگیا"۔

ابن اسحٰق کہتے ہیں کہ حکیم بن جبیر کی زبانی یہ سن کر انہوں نے کہا کہ قرآن پاک کی یہ آیت یقیناً انہی مسلمانوں کے بارے میں نازل ہوئی ہوگی جس میں اللہ تعالیٰ نے ارشاد فرمایا:

**<span class="quranic-text">(مَنْ كَفَرَ بِاللهِ بَعْدَ اِيمَانِهٖ۔۔۔۔۔۔۔۔ عَذَابٌ اَلِيۡمٌ)</span>** تک

تو انہوں نے سعید بن جبیر اور عبداللہ بن عباس رضی اللہ عنھما کے حوالے سے اس کا جواب اثبات میں دیتے ہوئے کہا:

"یہ سانحہ ان مسلمانوں پر گزرا جو مشرکین کے ہاتھوں ظلم سہتے سہتے لب گور جا پہنچے تھے اللہ تعالیٰ کا لاکھ لاکھ شکر ہے کہ اس نے ہمیں اپنی قوت و قدرت کاملہ کے ذریعہ ایسے سانحات سے محفوظ رکھا"۔

امام احمدؒ فرماتے ہیں کہ ان سے ابومعاویہ اور اعمش نے مسلم، مسروق اور خباب بن ارت کے حوالے سے بیان کیا کہ آخر الذکر کا واسطہ شدائد ظلم و ستم کے سلسلے میں العاص بن وائل سے پڑا تھا جو انہیں دین اسلام سے منکر ہو کر دوبارہ اپنے معتقدات پر لانا چاہتا تھا۔ جب ان پر العاص بن وائل نے جسمانی عذاب کی انتہا کر دی تو انہوں نے اشارے سے کہا کہ وہ اس کی بات ماننے کے لیے تیار ہیں لیکن وہ بولا:

"جب تک تم زبان سے اس کا اقرار اور دین محمد(ﷺ) سے انکار کا اعتراف نہیں کرو گے، میں تمہیں ہرگز نہیں چھوڑوں گا چاہے تمہارا دم ہی کیوں نہ نکل جائے"۔

 اس کی زبان سے یہ سن کر ان کے جوش ایمانی اور غیرت اسلامی پر ایسی ضرب پڑی کہ وہ فوراً بولے:

"خدا کی قسم! اگر تو مجھے مار بھی ڈالے اور میں قیامت تک تیرے ہاتھوں بار بار مر کر دوبارہ زندہ ہوتا اور تیرے اس ظلم و ستم کا شکار ہوتا رہوں اور اس کے علاوہ میرے اموال و اولاد پر جس کی دھمکی تو مجھے دے رہا ہے جو کچھ بھی کر گزرے، میں دین محمد(ﷺۡ) سے برضا و رغبت ہرگز منکر نہیں ہو سکتا"۔

اسی زمانے میں رسول اللہﷺ پر قرآن شریف کی یہ آیت اتری تھی:

**<span class="quranic-text">(اَفَرَأَيْتَ الَّذِىۡ كَفَرَ بِآيَاتِنَا وَ قَالَ لَأُوۡتَيَنَّ مَالاً وَّ وَلَدًا۔۔۔۔۔۔ الخ ۔۔ وَيَأۡتِيۡنَا فَرۡدًا)</span>**

اس آیت کا استخراج صحیحین وغیرہ میں اعمش کے حوالے سے کیا گیا ہے جس میں بخاریؒ کے الفاظ **<span class="arabic-text">"كنت فينا بمكة"</span>** ہیں۔ حدیث میں العاص بن وائل کے ہاتھوں تلوار کے زور پر کئی مسلمانوں کے ارتداد کا ذکر آیا ہے۔

امام بخاریؒ فرماتے ہیں کہ ان سے حمیدی، سفیان اور بنان و اسماعیل نے یہ روایت بیان کی ہے اور آخر الذکر یعنی بنان و اسماعیل نے قیس کے حوالے سے خباب کی زبانی بیان کیا کہ اس نے (خباب نے) موسم سرما کی شدت کے زمانے میں رسول اللہﷺ کو خانہ کعبہ کے زیر سایہ ایسی حالت میں لیٹے دیکھا جب مشرکین نے آپﷺ کو حد درجہ جسمانی عذاب میں مبتلا کر رکھا تھا۔ خباب کہتے ہیں:

"میں نے رسول اللہﷺ سے کہا کہ آپﷺ اللہ سے فریاد کیوں نہیں کرتے۔ یہ سن کر جب آپ اٹھ کر بیٹھے تو آپ کا چہرہ (خون سے) سرخ ہو رہا تھا"۔

آپﷺ نے ارشاد فرمایا:

"کیا تم نے اس سے قبل کسی قوم کو دیکھا یا سنا ہے کہ وہ کسی شخص پر اس کے اپنے دین سے منکر ہونے کے لیے اتنا ظلم کرے کہ اس کے جسم سے گوشت الگ ہو کر صرف ہڈیاں رہ جائیں یا اس کے سر پر اس طرح تلوار ماری جائے کہ اس کے سر کے درمیان سے دو ٹکڑے ہو جائیں؟ بہرکیف اللہ تعالی ایسے مظلوم لوگوں کو مامون ومسئون رکھنے کے لیے بہت جلد صنعا سے حضرموت کی طرف ایسا سوار بھیجنے والا ہے جو اللہ کے سوا کسی سے خائف نہ ہوگا"۔ (ترجمہ مفہومی)

بنان نے اس روایت حدیث میں "**<span class="arabic-text">والذنب علٰى غنمه</span>**'' کا اضافہ کیا ہے یعنی اللہ تعالیٰ اس شخص کے بھیڑ بکریوں کے گلے پر بھیٹریوں ہی کو محافظ بنا دے گا۔ ایک روایت میں "**<span class="arabic-text">و لكنكم تسعجلون</span>**" کے الفاظ بھی شامل ہیں یعنی تم یہ سب کچھ بہت جلد دیکھ لوگے۔ صحیح مسلم کے علاوہ صحیح بخاری میں بھی بالاختصار یہ حدیث موجود ہے۔ واللہ اعلم

امام احمدؒ فرماتے ہیں کہ ان سے عبدالرحمٰن نے سفیان کے حوالے سے اور ابن جعفر نے شعبہ، ابی اسحٰق، سعید ابن وہب اور خباب کے حوالے سے بیان کیا کہ خباب کے بقول کچھ لوگوں نے رسول اللہﷺ اس حد درجہ جسمانی عذاب کی شکایت کی جس میں انہیں مشرکین مبتلا کر رہے تھے اور وہ بھی بحالت نماز۔ ابن جعفر کہتے ہیں کہ ہم نے (اس سلسلے میں) رسول اللہﷺ سے کبھی کوئی شکایت نہیں کی۔ البتہ موسم گرما میں گرمی کی شدت کی شکایت ضرور کی۔ یہی روایت ابن جعفر نے سلیمان بن داؤد، شعبہ، ابی اسحٰق، سعید بن وہب اور خباب کے حوالے سے بھی بیان کی ہے۔ مسلم، نسائی اور بیہقی نے ابی اسحٰق سبیعی کی پیش کردہ حدیث روایت کرتے ہوئے بیان کیا کہ آخر الذکر نے صرف یہ کہا کہ:

"ہم نے صرف اپنی اپنی ذاتی وجوہ کی بناء پر رسول اللہﷺ سے شکایات کیں اور بس۔ اس کے سوا ہم نے آپﷺ سے کبھی کوئی شکایت نہیں کی"۔

ابن ماجہ نے علی بن محمد طنافسی، وکیع، اعمش، ابی اسحٰق، حارثہ بن مضرب العبدی اور خباب کے حوالے سے یہی بیان کیا ہے کہ ان میں سے کسی نے شدت گرما کے سوا اور کسی قسم کی شکایت رسول اللہﷺ سے کبھی نہیں کی۔

یہ روایت اوّل سے آخر تک نہایت مختصر ہے جس کی وجہ سے مؤرخین شک و شبہ میں مبتلا رہے ہیں ورنہ حقیقت یہ ہے کہ مشرکین نے دائرہ اسلام میں داخل ہونے والے لوگوں کو اکثر زیادہ سے زیادہ جسمانی عذاب میں مبتلا رکھا۔ وہ موسم گرما میں دوپہر کے وقت انہیں کبھی منہ کے بل لٹاتے اور کبھی پیٹھ کے بل اور انہیں زیادہ سے زیادہ ایذائیں پہنچاتے تھے۔ اس لیے ناممکن معلوم ہوتا ہے کہ ان میں سے کسی نے بھی اس سلسلے میں کوئی شکایت نہ کی ہو۔

اس کے علاوہ جیسا کہ ابن اسحٰق کی روایت سے پہلے معلوم ہوچکا ہے کہ ان عذابوں میں مبتلا لوگوں کے بارے میں دوسرے لوگوں نے رسول اللہﷺ سے عرض کیا کہ آپﷺ انہیں ان عذابوں سے نجات دلانے کے لیے اللہ تعالیٰ سے دعا فرمائیں تو آپ نے جواب دیا تھا کہ اللہ تعالیٰ انہیں اس عذاب سے رہائی دلا کر ان کی مدد فرمائے گا۔ وہ انہیں ساری دنیا میں عزت و حرمت بخشے گا اور انہیں یہ بشارت بھی دی تھی کہ ان کی مدد کے لیے صنعاء سے حضرموت کی طرف ایک سوار آئے گا جس کے بھیڑ بکریوں کے گلے کی حفاظت خود بھیڑیے کریں گے اور آخر میں یہ بھی فرمایا تھا کہ وہ اس سلسلے میں جلدی کر رہے ہیں یعنی اضطراری کیفیت میں مبتلا ہیں۔

اس سے معلوم ہوتا ہے کہ لوگوں نے شدت گرما کے علاوہ اس سلسلے میں بھی آنحضرتﷺ سے ضرور شکایت کی ہوگی۔ ویسے اس سلسلے میں میرے نزدیک امام شافعی کی روایت بھی محل نظر ہے۔
