# باب ۹

## مسلم شرکائے بدر سے متعلق کچھ باقی مباحث

پچھلے صفحات میں مسلم شرکائے بدر کی متفق علیہ مجموعی تعداد پیش کرنے کے بعد حروف تہجی کے لحاظ سے ان کے نام درج کرتے ہوئے ان کے مکمل شجرات حسب و نسب کے اندراج کے علاوہ کسی ممکنہ التباس و اشتباہ کے پیش نظر ہم نے ان کے بارے میں اپنی تحقیقات کے نتائج متعدد حوالوں کے ساتھ قوسین (۔۔۔۔۔۔) میں پیش کردیئے ہیں۔ تاہم مطالعہ تاریخ اسلام کے شائقین طلبہ اور محققین کے استفادے کے لیے مسلم شرکائے بدر کی مندرجہ بالا فہرست کے متعلق کچھ باقی مباحث ذیل میں درج کیے جاتے ہیں ۔

ابواسید مالک بن ربیعہ پر پہلے گفتگو ہوچکی ہے۔ ابوالاعور بن حارث بن ظالم نجاری کا نام ابن ہشام نے ابوالاعور الحارث
بن ظالم بتایا ہے جب کہ واقدی نے ان کا پورا نام ابوالاعور کعب بن حارث بن جندب بن ظالم بتایا ہے۔ حضرت ابوبکر صدیقؓ رضی اللہ عنہ یعنی عبدالله بن عثمان کا ذکر پہلے آچکا ہے۔ ابوحذیفہ بن عقبہ بن ربیعہ جو مہاجرین میں سے تھے ان کے نام کے بارے میں کہا جاتا ہے کہ ان کا اصل نام مہشم تھا۔ حارث کے غلام ابوالحمراء کا پورا نام ابوالحمراء ابن رفاعہ بن عفراء تھا۔ ابوخزیمہ بن اوس بن اصرم نجاری اور ابی رہم بن عبد العزیٰ کے غلام ابوسبرہ مہاجرین میں سے تھے نیز عکاشہ کے بھائی ابوسنان بن محصن بن حرثان اور ان
کے بیٹے سنان کا شمار مہاجرین میں ہوتا ہے۔ ابوالصباح ابن نعمان کا نام عمیر بن ثابت بن نعمان بن امیہ بن امرائ القیس بن ثعلبہ بتایا جاتا ہے اور یہ بھی کہا جاتا ہے کہ وہ بدر کے راستے میں کسی پتھر کی شدید چوٹ لگنے کی وجہ سے واپس مدینے چلے گئے تھے اور غزوہ خیبر میں شہید ہوئے لیکن غزوہ بدر میں ان کی عدم شرکت کے باوجود ان کے مذکورہ بالا معقول عذر کی بناء پر انہیں اس جنگ کے مال
غنیمت میں سے حصہ دیا گیا۔ کہا جاتا ہے کہ ابوعرفجہ بنی جمحی کے حلیفوں میں سے تھے۔ آنحضرتﷺ کے غلام ابوکبشہ، ابولبابہ بشیر بن عبدالمنذر، ابومرشد الغنوی کنانہ بن حصین اور ابومسعود البدری عقبہ بن عمرو کے بارے میں جزوی تفصیلات پہلے ہی قوسین (۔۔۔۔۔۔۔۔) یا حواشی میں حوالہ جات سمیت پیش کی جاچکی ہیں۔ یاد رہے کہ ابوملیل بن از عربن زید کا تعلق قبیلہ اوس سے تھا۔

**مسلم شرکائے بدر کی مجموعی تعداد :**

غزوہ بدر میں مسلم شرکاء کی مجموعی تعداد آنحضرتﷺ کی ذات والا صفات و بابرکت سمیت تین سو چودہ اور آپ کے
اسم گرامی کو علیحدہ کرکے تین سو تیرہ ثابت ہوتی ہے جس کا متعد د مختلف لیکن مستند روایات کے حوالے سے پہلے ذکر کیا جا چکا ہے۔ یہ تعداد چند کہ بعض روایات میں اس تعداد کو تین سو سے کچھ زیادہ اور تین سو تیرہ کے قریب بھی بتایا گیا ہے لیکن جملہ احادیث بلکہ متعلقہ آیات کی رو سے جن کا پہلے ذکر کیا جا چکا ہے یہ تعداد جس پر مستند راوی کو اتفاق ہے وہی ہے جس کا ان سطور کی ابتداء
میں ذکر کیا گیا ہے۔

## شہدائے بدر کے فضائل

بخاری شہدائے بدر کے فضائل کا ذکر کرتے ہوئے فرماتے ہیں کہ ان سے عبداللہ بن محمد معاویہ بن عمرو اور ابواسحق نے حمید کے حوالے سے بیان کیا کہ آخرالذکر نے انس کو یہ کہتے سنا:
غزوہ بدر میں حارثہ پر جو کچھ گزرا تھاوہ مجھے معلوم تھا لیکن میں نے دیکھا کہ ان کی ماں نے آنحضرتﷺ سے مدینے میں یا رسول الله (ﷺ) میرا بیٹا حارثہ غزوہ بدر میں قتل ہونے کے بعد اب کہاں ہے اور اس کا کیا رتبہ ہے؟ اگر وہ جنت
میں ہے تو فرماد بیجیے تاکہ نے مبر آجائے اور میرے دل کو اطمینان ہوجائے"۔
حارثہ رضی اللہ عنہ کی ماں سے یہ سن کر آپﷺ نے ارشاد فرمایا:
افسوس تو نہیں جانتی کہ شہیدوں کی قدر و منزلت (اللہ تعالیٰ کی نظر میں) کیا ہوتی ہے۔ سن تیرا بیٹا نہ صرف یہ کہ جنت
میں ہے بلکہ اس کے اعلیٰ ترین مقام فردوس میں ہے'' [تشریحی ترجمہ )

بخاریؒ نے اس روایت اور اس حدیث کو بطورِخاص پیش کیا ہے۔ بخاری نے اس حدیث کو نہ صرف مذکورہ بالا حوالوں سے بلکہ ثابت وقتادہ کے حوالے سے بھی پیش کیا ہے۔ جن کی متعدد روایات میں یہ بتایا گیا ہے کہ اس وقت آنحضرتﷺ حارثہ کو اپنے سامنے دیکھ رہے تھے اور تب ہی آپ نے الفاظ **"ان ابنك اصاب فردوس الاعلى"** (تیرا بیٹا فردوس اعلیٰ جاپہنچا ہے) ارشاد فرمائے تھے۔

اس حدیث شریف میں ایک قابل توجہ بات یہ بھی ہے کہ آنحضرتﷺ نے بدر کے حوض کے نظارے کے بعد جہاں سے حارثہ رضی اللہ عنہ بوقت شہادت پانی لے رہے تھے اور اس وقت ان کے پہلو میں ایک تیر آکر پیوست ہوگیا تھا اور پھر یہ ملاحظہ فرمانے کے بعد کہ وہ "فردوس اعلیٰ'' میں ہیں ان کی ماں سے یہی فرمایا تھا۔ اس سے یہ ثابت ہوا کہ آپﷺ کے نزدیک آپﷺ کے صحابہ رضی اللہ عنہم کا غزوہ بدر میں گھمسان کی جنگ میں شرکت کرکے شہید ہونا بخشش خداوندی اور حصول جنت کے لیے ضروری نہ تھا بلکہ اس کے لیے
جوش ایمانی اور خدا کی راہ میں جذبہ جہاد کے ساتھ اس میں شرکت کی تھی۔

اس حدیث سے خدا و رسول کے نزدیک ان اہل بدر کے مراتب کا اندازہ ہوسکتا ہے جو اپنے سامنے کفار کے کثیرالتعداد لشکر اور اپنے ساتھیوں کی اس کے مقابلے میں حد سے زیادہ قلیل تعداد کو دیکھ کر بھی خدا کے بھروسے پر اس کا نام لےکر گھمسان کی بنگ میں کود پڑے تھے اور دشمنانِ خدا کے ساتھ لڑائی میں حتی الامکان داد شجاعت دیتے ہوئے شہید ہوگئے تھے۔

بخاری و مسلم  دونوں (رحمهما الله) اسحاق بن راہویہ، عبداللہ بن ادریس، حصین بن عبدالرحمن، سعد بن عبید، ابی عبدالرحمن سلمی اور حضرت علی بن ابی طالب رضی اللہ عنہ کے حوالے سے حاطب بن ابی بلتعہ کا قصہ بیان کرتے ہوئے جن کے بارے میں مکہ کو فدیہ کی رقم کے لیے لکھا گیا تھا کہتے ہیں:
"جب مکے سے حاطب بن ابی بلتعہ کے فدیہ کی رقم نہ پہنچی تو حضرت عمر رضی اللہ عنہ نے آنحضرتﷺ سے اجازت طلب کی کہ آیا وہ اس کی گردن اڑا سکتے ہیں یعنی اسے قتل کر سکتے ہیں"۔
تو آپﷺ نے فرمایا:
"غزوہ بدر میں (خدا کی راہ میں) تمہاری شرکت سے اللہ تعالیٰ کو تمہارے دلوں کا حال معلوم ہوگیا ہے، لہذا اب تم جو
چاہو کرو (تمہاری نیت کے پیش نظر) وہ تمہیں بخش دے گا اور جنت تم پر واجب ہوگی (یعنی تم لوگ جنت میں ضرور جاؤگے)"۔

امام احمدؒ فرماتے ہیں کہ ان سے سلیمان بن داؤد، ابوبکر بن عیاشؒ اور اعمشؒ نے ابی سفیانؒ اور جابر رضی اللہ عنہ کے حوالے سے بیان کیا کہ رسول اللہﷺ نے ارشاد فرمایا:
"جو شخص (بحیثیت مومن) غزوہ بدر اور صلح حدیبیہ میں شریک ہوا وہ ہرگز دوزخ میں نہیں جائے گا"۔

امام احمدؒ نے مسلمؒ کی سند پر اس حدیث کو بطورِخاص پیش کیا ہے۔ ابوداؤدؒ نے اس حدیث کو احمد بن سنان اور موسیٰ بن
اسماعیل کے حوالے سے اور آخرالذکر دونوں نے یزید بن ہارون کے حوالے سے پیش کیا ہے۔

البزار اپنی مسند میں کہتے ہیں کہ ان سے محمد بن مرزوق، ابوحذیفہ اور عکرمہ رضی اللہ عنہ نے یحییٰ بن ابی کثیر، ابی سلمہ اور ابوہریرہ رضی اللہ عنہ کے حوالے سے یہ حدیث نبوی بیان کی جس میں رسول اللہﷺ نے ارشاد فرمایا:
"مجھے امید ہے کہ جس (مسلمان) نے غزوہ بدر میں شرکت کی وہ ان شاءاللہ دوزخ میں نہیں جائے گا"۔
ظاہر ہے کہ یہ حدیث نبوی بزارؒ نے اپنی طرف سے کسی صحیح سند کے بغیر بیان نہیں کی ہے۔ (مؤلف)

بخاریؒ بدر میں مشہور ملائکہ کے عنوان کے تحت فرماتے ہیں کہ ان سے اسحاق بن ابراہیم اور جریر نے یحییٰ بن سعید معاذ بن رفاعہ بن رافع زرقی اور ان کے والد (جواہل بدر میں تھے) کے حوالے سے بیان کیا کہ غزوہ بدر میں جب جبریل علیہ السلام رسول اللہﷺ کی خدمت میں حاضر ہوئے تو آپﷺ نے ان سے دریافت کیا :
"بدر میں اس وقت جو لوگ تمہارے دوش بدوش کفار سے جنگ کر رہے ہیں ان کے بارے میں تمہاری کیا رائے
ہے؟"۔
جبریل علیہ السلام نے جواب دیا:
"یہ افضل ترین مسلمانوں میں سے ہیں"۔

بخاری اس روایت کے آخر میں فرماتے ہیں کہ یہی الفاظ یا ان سے ملتے جلتے الفاظ جبریل علیہ السلام نے آنحضرتﷺ سے
جملہ (مسلمان) شرکائے بدر کے بارے میں کہے تھے۔

## حضرت زینب رضی اللہ عنہا بنت رسول اللہ (ﷺ) کی مکے سے مدینے میں تشریف آوری

ابن اسحق فرماتے ہیں کہ جب ابوالعاص غزوہ بدر کے بعد مدینے سے رہا ہوکر مکے پہنچا تو اس کے پیچھے پیچھے آنحضرتﷺ نے زید بن حارثہ رضی اللہ عنہ اور ان کے ساتھ انصار کے ایک شخص کو وہاں بھیجا۔ وہ دونوں جب مکے میں ابوالعاص کے مکان پر پہنچے تو اس وقت غزوہ بدر کو کم و بیش ایک مہینہ گزر چکا تھا۔ زید بن حارثہ رضی اللہ عنہ نے ابوالعاص سے کہا کہ:
رسول اللہ (ﷺ) نے اپنی بیٹی زینب رضی اللہ عنہا کو اپنے پاس بلایا ہے اگر آپ اجازت دیں تو ہم انہیں اپنے ساتھ
مدینے لے جائیں"۔
ابوالعاص رضی اللہ عنہ نے زید بن حارثہ رضی اللہ عنہ سے یہ سن کر کہا:
"زینب رضی اللہ عنہا اگر چاہیں تو اپنے والد (ﷺ) کے پاس چلی جائیں میں انہیں نہیں روکوں گا لیکن یہ بہتر ہوتا کہ آپ
لوگ مکے سے باہر ٹھہرکر مجھے اس کی اطلاع دیتے تاکہ میں انہیں زاد سفر دےکر آپ کے پاس پہنچا دیتا کیونکہ مجھے
اندیشہ ہے کہ مکے کے کچھ لوگ انہیں یہاں سے جانے نہیں دیں گے تاہم میں ان سے کہے دیتا ہوں کہ وہ سامان سفر کی
تیاری کریں"۔

جب حضرت زینب رضی اللہ عنہا کو اس کا علم ہوا تو وہ خوش ہوکر سفر کی تیاری کرنے لگیں۔ ابن اسحاق کہتے ہیں کہ ان سے عبداللہ بن ابوبکر رضی اللہ عنہ نے بیان کیا کہ جب حضرت زینب رضی اللہ عنہا مکے سے مدینے جانے کے لیے سفر کی تیاری کر رہی تھیں تو جیسا کہ خود حضرت زینب رضی اللہ عنہا نے عبداللہ بن ابوبکر رضی اللہ عنہ سے بیان کیا، ہند بنت عتبہ ان کے پاس آکر بولیں:
"میں نے سنا ہے کہ تم اپنے باپ کے پاس جارہی ہو کیونکہ وہ خود تو یہاں آنے اور عورتوں میں گھس کر تمہیں زبردستی لے جانے کی جسارت نہیں کرسکتے"۔

ابن اسحق عبداللہ بن ابوبکر رضی اللہ عنہ کی زبانی مزید بیان کرتے ہیں کہ ہند بنت عتبہ کی یہ جلی کٹی باتیں سن کر حضرت زینب رضی اللہ عنہا نے اس سے پوچھا کہ آخر ان باتوں سے اس کا مطلب کیا تھا تو وہ مکاری سے بولی:
"میرا مطلب یہ ہے کہ بہرحال تم میری بنت عم (چچا کی بیٹی) ہو اور اگر تم اپنے باپ کے پاس جارہی ہو تو مجھے چپکے سے بتا دو تاکہ میں تمہارے لیے ضروری سامان کے علاوہ کچھ زر نقد کا بندوبست بھی کردوں کیونکہ اگر ہمارے مردوں میں سے کسی کو اس کا علم ہوگیا تو، تمہارے ساتھ کوئی سامان تو کیا خود تمہیں بھی یہاں سے جانے نہیں دیں گے"۔

جب حضرت زینب رضی اللہ عنہا نے مصلحتاً ہند کی باتوں کا کوئی جواب نہ دیا تو وہ جل بھن کر بڑبڑاتی ہوئی اٹھ کر چلی گئی لیکن اس کے بعد وہی ہوا جس کا حضرت زینب رضی اللہ عنہا کو اندیشہ تھا یعنی یہ بات اسی رات کو قریش مکہ میں پھیل گئی اور جب صبح ہونے سے کچھ
پہلے حضرت زینب رضی اللہ عنہا کے شوہر ابوالعاص کے بھائی کنانہ بن ربیع اپنے تیر کمان اور نیزہ کے ساتھ اونٹ پر بیٹھ کر انہیں ساتھ لے جانے کے لیے ان کے مکان پر آئے تاکہ وہ انہیں مکے سے باہر کچھ دور وہاں چھوڑ آئیں جہاں زید بن حارثہ رضی اللہ عنہ اور ان کا انصاری ساتھی ابوالعاص کے مشورے کے مطابق ان کے انتظار میں تھے لیکن وہ حضرت زینب رضی اللہ عنہا کو لےکر ابھی مکے سے نکلے ہی تھے کہ قریش کے کچھ لوگ ان کے تعاقب میں آپہنچے۔ حضرت زینب رضی اللہ عنہا اپنے اونٹ کے ہودج میں بیٹھی ہوئی تھیں۔ قریش میں سب سے پہلے ہبار بن اسود بن مطلب بن اسد بن عبدالعزیٰ فہری ان کے اونٹ کی طرف بڑھا اور اس کے ہودج میں نیزے کی نوک چبھو کر انہیں نیچے اترنے پر مجبور کردیا۔ اس کے بعد ابوسفیان آگے بڑھ کر بولا:
"یہ ہمارے کف کی لڑکی ہے لہذا اس کے یہاں سے جانے نہ جانے کا فیصلہ میں کروں گا ویسے یہ ہمارے سامان کے
ساتھ بلکہ اس بچے کو لےکر جو اس کے شکم میں ہے اور ہماری ملکیت ہے یہاں سے کیسے جاسکتی ہے"۔
اس کے بعد وہ حضرت زینب رضی اللہ عنہا کے دیور کنانہ بن ربیع کی طرف پلٹ کر بولا:
"کیا تمہیں معلوم نہیں کہ اس لڑکی کے باپ نے بدر میں اور اس کے بعد ہمارے ساتھ کیا سلوک کیا ہے؟ اور تم اسے اس
طرح اپنے ہی ساز و سامان کے ساتھ یہاں تک حفاظت کے ساتھ رخصت کرنے آئے ہو۔ بہرحال میں اسے وضع حمل
سے پہلے یہاں سے ہرگز نہیں جانے دوں گا"۔

عبداللہ بن ابوبکر رضی اللہ عنہ نے ابن اسحق کو بتایا کہ حضرت زینب رضی اللہ عنہ اس وقت واقعی امید سے (حاملہ) تھیں لیکن یہ قطعی طور پر نہیں کہا جاسکتا کہ ان کے اس بچے کی ولادت مکے میں ہوئی یا جب وہ کسی نہ کسی طرح وہاں سے رخصت ہوئیں یا خود ابوالعاص نے انہیں مکے سے بحفاظت رخصت کردیا تھا تو مدینے میں ہوئی۔

ابن اسحق مذکورہ بالا حوالوں سے مزید بیان کرتے ہیں کہ اس کے کچھ عرصے بعد جب حضرت زینب رضی اللہ عنہا مدینے تشریف لے آئی تھیں تو ان کا شوہر ابوالعاص شام کے تجارتی سفر سے مکے کی طرف واپس آتے ہوئے مدینے میں انہی کے پاس ٹھہرا لیکن جب ان سے کچھ کاروباری لین دین کے بعد مدینے سے روانہ ہونے لگا تو مسلمانوں نے اسے روک لیا تاکہ وہ وہاں سے کوئی سامان اور زر نقد لےکر مکے نہ جاسکے لیکن آنحضرتﷺ کو اس کی خبر ہوئی تو آپﷺ نے اپنے صحابہ رضی اللہ عنہم سے فرمایا:
"یہ (اپنے خیال ہی میں سہی) تمہارا مہمان بن کر تمہارے پڑوس میں ٹھہرا تھا، اس لیے عربوں کی خصوصاً اسلامی حمیت کا یہ تقاضا نہیں کہ تم اس کا مال چھین لو یا اسے کوئی تکلیف پہنچاؤ"۔ (تشریحی ترجمہ)

ابن اسحق کہتے ہیں کہ جب ابوالعاص مدینے سے مکے پہنچے اور قریش کو معلوم ہوا کہ وہ مدینے ہوکر آرہے ہیں تو انہیں یقین ہوگیا کہ انہوں نے ان کے ذریعہ جو تجارتی مال شام بھیجا تھا اس کی قیمت یا اس کے بدلے میں جو مال تجارت وہاں سے لا رہے ہوں گے وہ سب مدینے میں مسلمانوں نے چھین لیا ہوگا اور اسی لیے وہ بےتحاشا دوڑتے ہوئے ان کے پاس آئے اور اس کے بارے میں ان سے پوچھ گچھ کرنے لگے تو ابوالعاص نے ان سب کے تجارتی مال کی قیمت منافع سمیت اور وہ سارا سامان جو ان کے تجارتی مال کے عوض وہ شام سے لائے تھے نکال کر ان کے سامنے ڈھیر کردیا۔ پھر اس کے بعد بولے: "اپنا سارا سامان اور زرنقد حساب کرکے دیکھ لو! محمد (ﷺ) اور ان کے ساتھی تمہاری طرح لالچی اور بےحمیت نہیں ہیں، انہوں نے مجھے مہمان اور اپنی پناہ میں کہہ کر نہ اس سامان یا زرنقد میں سے کچھ لیا نہ مجھے کوئی تکلیف دی بلکہ مدینے سے کافی دور تک میرے ساتھ آکر مجھے بحفاظت مکے کے راستے پر چھوڑ گئے کیونکہ یہی محمد (ﷺ) کا جنہیں وہ خدا کا فرستادہ نبی کہتے اور اپنا پیشوا و مقتدا سمجھتے ہیں حکم تھا"۔

ابن اسحق عبداللہ ابن ابوبکر رضی اللہ عنہ کے حوالے سے بیان کرتے ہیں کہ اس واقعے کے کچھ ہی عرصے بعد ابوالعاص مدینے آکر اور رسول اللہﷺ کے دست مبارک پر بیعت کرکے مسلمان ہوگئے تھے۔

کہا جاتا ہے کہ ابوالعاص کے مسلمان ہوجانے کے بعد آنحضرتﷺ نے انہیں حضرت زینب رضی اللہ عنہا کے ساتھ نکاح اول کی بنیاد پر ان کے ساتھ قیام کرنے اور زن و شوئی کے تعلقات بدستور استوار رکھنے کی اجازت دے دی تھی لیکن بعض علماء اس روایت کی تردید کرتے ہوئے کہتے ہیں کہ آپﷺ نے اپنی بیٹی حضرت زینب رضی اللہ عنہا کا نکاح ابوالعاص سے دوبارہ پڑھایا اور ان کا مہر بھی ازسرنو مقرر فرمایا تھا۔ یہ علماء اس کی دلیل یہ دیتے ہیں کہ شریعت اسلامی کی رو سے اگر کوئی عورت کسی مرد سے اس
وقت نکاح کرے جب وہ دونوں غیرمسلم ہوں اور پھر وہ عورت اپنے شوہر سے پہلے مسلمان ہوجائے جس طرح حضرت زینب رضی اللہ عنہا اپنے شوہر ابوالعاص رضی اللہ عنہ مدینہ سے پہلے مدینے آتے ہی مسلمان ہوگئی تھیں تو اس عورت کا اپنے غیرمسلم شوہر کے ساتھ کیا ہوا نکاح فسخ ہوجاتا ہے اور وہ ایام عدت گزارنے کے بعد کسی دوسرے مرد سے نکاح اور زن و شوئی کے تعلقات قائم کرنے سے قبل
خواہ اس کا شوہر بعد میں مسلمان ہو کیوں نہ ہوگیا اس کے نکاح میں نہیں رہ سکتی لیکن اول الذکر علماء وفقہا اس دوسری روایت کو ضعیف بتاتے ہوئے پہلی روایت کے جواز میں شریعت اسلامی ہی کے احکام کی رو سے کافی مضبوط دلائل کے ساتھ ثبوت و شواہد پیش کرتے ہیں۔ واللہ اعلم بالصواب

**غزوہ بدر کے بارے میں شعرائے عرب کا شعری سرمایہ:**

بعض مؤرخین نے غزوہ بدر کا ذکر کرتے ہوئے یہ بھی لکھا ہے کہ کچھ شعرائے عرب نے اس معرکے میں شریک مجاہدین اسلام اور مشرکین مکہ کے جنگی کارناموں پر بےشمار اشعار کہے تھے اور انہوں نے ان اشعار کے اقتباسات بھی پیش کیے ہیں اور انہیں الگ الگ عرب کے مسلم و غیر مسلم شعراء سے منسوب کیا ہے تاہم جانبین کے یہ اشعار ہر چند فنی اعتبار سے بڑے بلند پایہ اور شعرائے عرب کی بےمثل قادر الکلامی کا ثبوت ہیں لیکن جن مؤرخین نے اشعار میں سے کچھ اشعار کو شعرائے اسلام سے منسوب کرکے یہ بتایا ہے کہ یہ اشعار انہوں نے غزوہ بدر میں مشرکین کی ناقابل قیاس شکست کے باوجود ان کی اور ان کے اظہار شجاعت کی مدح میں کہے تھے صریحاً ناقابل قبول ہے۔ یہ تو تاریخ سے پتہ چلتا ہے کہ غزوہ بدر میں قریش مکہ کے کچھ ماہر تیغ زن مسلمانوں کے مقابلے میں حتی الامکان جم کر لڑے تھے لیکن تاریخ ہی سے اس کا ثبوت بھی ملتا ہے کہ اس جنگ میں کفار کا کثیرالتعداد لشکر مٹھی بھر مسلمانوں کے مقابلے میں اتنی بڑی ذلت آمیز شکست سے دوچار ہوا تھا جس کی مثال دنیائے حرب و ضرب میں مشکل ہی سے ملے
گی۔ اس لیے اس لشکر کے کسی فرد کی مدح میں عرب کے کسی مسلمان شاعر کا قصیدے کہنا بعید از قیاس ہی کہا جاسکتا ہے کیونکہ ان وہ مدح اشعار میں دو اشعار جن میں مسلمانوں کی خدمت اور مشرکین کی مدح سرائی کی گئی ہے حد درجہ مخذول و معکوس ہیں اور ایسے خیالات کی عکاسی کرتے ہیں جو خود اپنی جگہ قلت عقل کی دلیل ہیں۔ ذرا سوچیے کہ کہاں اللہ تعالیٰ کے محبوب ترین نبی، سرور عالم، شمس الضحی،
بدرالدجیٰ اور وجہ تخلیق کائناتﷺ جن کے وجود سراپا جود و کرم سے ساری کائنات روشن ہے اور آپﷺ کے صحابہ کرام رضی اللہ عنہم جو وجہ شرف انسانیت تھے اور کہاں ابوجہل لعین جیسے دشمنانِ خدا جو حد درجہ تذلیل انسانیت کا باعث تھے۔ ایسے میں راہ خدا میں جان ہتھیلی پر رکھ کر اسی کے نام پر شہید ہوجانے والے مجاہدین اسلام کی مذمت اور ان کے خونخوار دشمنوں کی تعریف و توصیف کسی منصف مزاج
اور عدل پرور مسلمان کے قلم سے خواہ وہ کتنا ہی بڑا اور غیرجانب داری کا دعوے دار شاعر ہو ممکن ہے؟ اسی لیے ابن ہشام نے ایسے اشعار کی کسی مسلمان عرب شاعر سے نسبت کی جگہ جگہ تردید کی ہے۔ (مؤلف)

## غزوہ بنی سلیم

ابن اسحق فرماتے ہیں کہ ان سے محمد بن جعفر بن زبیر اور یزید بن رومان وغیرہ نے عبداللہ بن کعب بن مالک کے حوالے
سے جو انصار میں سب سے بڑے عالم تھے بیان کیا کہ ابوسفیان جب کے واپس گیا اور اس کے ساتھ بدر کے شکست خوردہ قریش بھی وہاں پہنچے تو اس نے (ابوسفیان نے قسم کھائی کہ وہ جب تک رسول اللہﷺ سے ایک بار پھر جنگ نہ کرلے گا چین سے نہیں بیٹھے گا بلکہ غسل جنابت کے لیے سر پر پانی تک نہ ڈالے گا۔ چنانچہ وہ قریش کے چنیدہ سو سواروں کا ایک فوجی رسالہ اپنے ساتھ لےکر مکے سے روانہ ہوا۔ اس کا ارادہ تھا کہ وہ مدینے کے دائیں جانب سے رات کے وقت جب اہل مدینہ سو رہے ہوں اچانک ان
پر جا پڑے۔ پہلے وہ نحویہ گیا اور پھر وہاں سے آگے بڑھ کر اس پہاڑ کے دامن میں پہنچا جو "نیب" کہلاتا ہے اور جہاں سے مکے اور مدینے کا درمیانی فاصلہ قریباً نصف رہ جاتا ہے۔ وہاں سے وہ راتوں رات قبیلہ بنی نضیر میں گیا جہاں اسے ابن اخطب کے گھر میں روشنی دیکھ کر محسوس ہوا کہ وہ اور اس کے گھر والے اس وقت تک جاگ رہے تھے۔ چنانچہ اس نے ابن اخطب کا دروازہ کھٹکھٹایا لیکن اس نے ڈر کے مارے دروازہ کھولنے سے انکار کردیا۔ یہ دیکھ کر وہ بنی نضیر کے سردار سلام بن مشکم کے دروازے پر پہنچا اور وہاں دستک دی۔ سلام بن مشکم نے اسے اپنے گھر میں بلاکر اس کی کافی خاطر و مدارات کی۔ وہاں سے وہ سلام بن مشکم کے کچھ لوگ لےکر اہل مدینہ کی خبر معلوم کرنے کے لیے آگے بڑھا ایک جگہ پڑاؤ ڈال کر آس پاس کے درختوں کی سوکھی لکڑیاں اکٹھی کرواکر الاؤ روشن کرادیا۔ وہاں ابھی صبح ہوئی تھی کہ اس کے آدمیوں کو انصار مدینہ کا ایک شخص اور ایک دوسرا آدمی نظر آیا جو اس انصاری کا حلیف تھا۔ جب انہیں ابو سفیان کے پاس لے جایا گیا تو اس نے ان دونوں کو قتل کرادیا۔ جب آنحضرتﷺ کو مدینے میں ابوسفیان کے ہاتھوں اس انصار اور اس کے ساتھی کے قتل کی خبر ملی تو آپ صحابہ رضی اللہ عنہم کی کافی تعداد لےکر مدینے سے نکلے تاکہ ابوسفیان اور اس کے ساتھیوں کا مقابلہ کرکے اسے مدینے پر حملے سے باز رکھا جائے۔ مسلمانوں نے جب آپﷺ سے پوچھا تھا کہ کیا ابوسفیان سے مقابلہ کیا جائے گا تو آپﷺ نے اثبات میں جواب دیا تھا۔

ابوسفیان کو جب نبی کریمﷺ اور آپ کے صحابہ رضی اللہ عنہم کی مدینے سے اس کے مقابلے کے لیے روانگی کی خبر ملی تو وہ فوراً وہاں سے اپنے ساتھیوں سمیت دل میں آنحضرتﷺ سے جنگ کی حسرت لیے مکے کی طرف فرار ہوگیا۔

ابوسفیان نے اس موقع پر سلام بن مشکم یہودی کی مدح اور مقام سویق سے اپنے فرار کی معذرت میں کچھ اشعار بھی کہے تھے۔

جہاں ابوسفیان کا اس روز قیام تھا اس جگہ کو سویق کہتے تھے اور چونکہ یہ جگہ قبیلہ بنی سلیم کی بستی کے قریب تھی اسی لیے اس جنگ کو جو مسلمانوں اور مشرکین قریش کے مابین بلامقابلہ ختم ہوگئی تاریخ میں کہیں غزوہ سویق کہا گیا ہے اور کہیں غزوہ بنی سلیم لکھا گیا ہے۔ یہ ہجری سال دوم کے آواخر کا واقعہ ہے۔

## حضرت فاطمہ رضی اللہ عنہا بنت رسولﷺ سے حضرت علی رضی اللہ عنہ کی مناکحت و ازدواج

جیسا کہ بخاری و مسلم رحمہما اللہ نے زہری کے ذریعہ اور علی بن حسین، ان کے والد حسین اور ان کے دادا حضرت علی بن ابی طالب (رضی اللہ عنہ) کے حوالے سے بیان کیا ہے حضرت علی رضی اللہ عنہ سے حضرت فاطمہ رضی اللہ عنہا بنت رسول اللہﷺ کی مناکحت کا واقعہ سن ہجری کے دوسرے سال کا ہے۔

حضرت علی رضی اللہ عنہ نے اس سلسلے میں فرمایا:
غزوہ بدر کے مال غنیمت سے مجھے اپنا حصہ ملنے اور خمس میں سے رسول اللہ (ﷺ) کے دست مبارک سے حصہ رسد کچھ رقم سے سرفراز ہونے کے بعد جب میں نے فاطمہؓ بنت نبیﷺ سے رشتہ ازدواج میں منسلک ہونے اور انہیں رخصت کرکے لانے کا ارادہ کیا تو میں نے بنی قینقاع کے ایک شخص کو بلاکر مدینے کے اس شخص کے پاس بھیجا جو شادی اور ولیمے کا سامان فروخت کیا کرتا تھا
تاکہ وہاں سے میری حسب حیثیت وہ سامان خرید لائے لیکن جب میں اس انصاری کے مکان پر پہنچا جہاں میں نے بنی قینقاع کے اس آدمی کو وہ سامان خرید کر لانے کو کہا تھا تو حیرت سے میری آنکھیں جواب دینے لگیں، میں نے دیکھا کہ وہاں تو اس سامان سے جس کی خریداری کے لیے میں نے نقد رقم بھجوائی تھی کئی گنا ایسا ہی سامان پہلے سے موجود ہے اور کچھ بھیٹر بکریاں بھی ذبح کی جارہی ہیں۔ میں نے اس مکان کے دروازے پر کھڑے ہوئے ایک شخص سے پوچھا: "یہ سب سامان کون لایا ہے؟ وہ بولا : ”حضور نبی
کریمﷺ کے چچا حمزہ (رضی اللہ عنہ)۔ اس شخص سے یہ سن کر جب میں مکان کے اندر پہنچا تو کیا دیکھتا ہوں کہ وہاں جناب حمزہ رضی اللہ عنہ چند دوسرے لوگوں کے ساتھ بیٹھے اکل و شرب میں مصروف ہیں، مجھے ایسا معلوم ہوا جیسے وہاں کوئی دعوت ہو جو جناب حمزہ رضی اللہ عنہ کی
طرف سے دی گئی ہے۔ میں نے یہ دیکھ کر ان کی طرف غور سے دیکھا تو وہ مجھے دیکھ کر شفقت سے مسکرانے لگے۔ جناب حمزہ رضی اللہ عنہ اپنی کشادہ دستی، سخاوت اور فیاضی میں مشہور تھے۔ میں سمجھ گیا کہ انہیں جو کچھ بدر کے مال غنیمت اور خمس میں سے ملا ہے اسے اس طرح لٹا رہے ہیں لیکن جب میں نے یہ دیکھا کہ وہاں عرب کی مشہور مغنیہ قینتہ اور اس کے سازندے بھی موجود ہیں اور
جناب حمزہ رضی اللہ عنہ کی تعریف میں ایک راگ الاپا جارہا ہے تو مجھے واقعی اپنی سادہ مزاجی و سادگی پسندی کی وجہ سے غصہ آگیا اور میری زبان سے کچھ سخت الفاظ تو نکل گئے جنہیں سن کر جناب حمزہ رضی اللہ عنہ کے بھی تیور بدل گئے اور انہوں نے اپنی تلوار کے قبضے کی طرف
ہاتھ بڑھایا لیکن میں فوراً ہی وہاں سے چلا آیا اور اس کی شکایت جناب نبی کریمﷺ سے آپ کی خدمت میں جاکر کی اور سارا ماجرا آپ کو سنایا تو آپﷺ نے اپنی ردائے مبارک شانوں پر ڈالی اور میرے ساتھ ہولیے اور اس مکان پر پہنچ کر جناب حمزہ رضی اللہ عنہ کو خاص تنبیہ کی اور ان سے آئندہ ایسی باتوں سے گریز کا وعدہ لیا۔

حضرت حمزہ رضی اللہ عنہ کا یہ واقعہ اس وقت سے قبل کا ہے جب شراب کی حرمت کا حکم خدا کی طرف نازل ہوا تھا مگر حضرت حمزہ رضی اللہ عنہ اس سے پہلے ہی غزوہ احد میں شہید ہوچکے تھے۔

متعدد ثقہ راوی مستند حوالوں سے بیان کرتے ہیں کہ حرمت شراب کے حکم الہی سے پہلے بھی نشہ آور مشروبات بہت کم لیکن غیرنشہ آور مشروبات عموماً استعمال کیے جاتے تھے۔ واللہ اعلم

بیہقی کی اس روایت سے معلوم ہوتا ہے کہ حضرت فاطمہ رضی اللہ عنہا کی رخصتی ہجرت کے سال سوم کے اوائل میں ہوئی تھی لیکن اس سلسلے میں جو واقعات سطور بالا میں درج کیے گئے ہیں ان سے صاف ظاہر ہوتا ہے کہ یہ رخصتی واقعہ بدر کے فوری بعد یعنی سال دوم ہجری کے اواخر میں ہوئی تھی۔ واللہ اعلم

بیہقی لکھتے ہیں کہ آنحضرتﷺ نے اپنی بیٹی فاطمہ رضی اللہ عنہا کو جہیز میں چمڑے کا ایک تکیہ، ایک بچھونا اور ایک چکی دی تھی۔ ابن اسحاق کہتے ہیں کہ حضرت فاطمہ رضی اللہ عنہا کے بطن سے حضرت علی رضی اللہ عنہ کے تین لڑکے حسن و حسین اور محسن پیدا ہوئے تھے لیکن محسن صغر سنی ہی میں وفات پاگئے تھے۔ اس کے بعد ان کے بطن سے حضرت علی رضی اللہ عنہ کی دولڑکیاں اُم کلثوم اور زینب پیدا ہوئیں۔